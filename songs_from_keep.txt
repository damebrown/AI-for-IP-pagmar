הייתי משקיע נשמתי בצמחים
לוחש הייתי בלילות טלולים חמים
פתחו הפתחים נקבו הנקבים
חללו חללים חלולים
שתו כל עוד נפש בכם
ובימים משקיע הייתי את גופם
סאות אחר סאות של מי ברכה
ברגעי הצל הייתי עוגל עיגול עליי
בוהה בשמש
נשבע כל עוד נפשי בי לא אזוז עד שהיא תזוז
תרווה צמחיי באור חיים
כעיוור אורר הייתי את השמש
זוזי
וצמחיי מצידם מתים היו מיתות משונות
התייבשות, רקבון
נאכלו הם חיים על ידי מפלצות


יום האביב הראשון
בהונות נחלצות אל השמש
הגשם חלף, לצידו התאדו גם המים
ואיתם גם כל אותן מילות נחמה רטובות
שעלו על שפתיי האילמות ברגעי טל וחסד
המילים שאותן לא כתבתי
הן פסו מן העולם לצלילי אנחת אדמה נסדקת
כמו בלידה שקטה
כמו ענן חולף




לילה ורצוני רק להתכסות בדידות דקה
וככל שמפשיר העולם אוכל רק לקפוא בתוכה
רציתי להרוס את הכל להשמיד
ואהבתך לי ריפוי ארור
נחמה מקוללת
מתחת לקרקע הקיץ זע
פקעות הזדחלו ללא הרף
הכפור והרעד סירבו להרפות
סירבו להרפות את החרב


שיבולים ניבטו מן האין
בחושך ליטפו כפותיי
ירח נחבא מן העין
ירח ניסן בחשאי


החיטה ירוקה פה בעמק
בין זיתים למנזר מופיעה
אל ליבי חודר טל דרך סדק
שם האור נס אל על ונבלע


כותם עיר בלילות קור צובע
ענניי באורו של אחר
מנסה עוד אני אך יודע
האחר יהיה לאחר


יותר מכל רציתי לכתוב
הרגשתי את שמתרחש בנפשי
כבעל ערך
רציתי להטביע את עצמי בדיו
להטמיע את עצמי בדיוק על נייר
והעט הניגר יהיה כגרוני הניחר אחר אחרות
שתהיה בדיוק
מכסה לסיר היותי


וכל תו מעטי הוא חטא


לפני שנפגשנו לא ידעתי מה משמעות המילה "חסד". הייתי בן 20. הייתי משוכנע שאני הנבחר. גם היום אני משוכנע, אך בדרכים אחרות, פחות נחרצות. משהו בי חיכה להתפקע מרוב שהייתי מלא בעצמי. באחד מאותם הלילות שאלתי אותך מה זה חסד. אלמלא היה לי את העוז לשאול על מה שלא ידעתי, היום הייתי אותו בן ה20. חשבת, הסטת מבטך והסתכלת למרחק. אמרת שזו היכולת לתת עד אין קץ. לא לגמרי הבנתי, אבל הפעם לא שאלתי. משהו בי רמז שאבין עם הזמן.


היו ימים בהם הייתי מתהלך ברחובות ומחפש בנרות עקבות אלוהים. וכשהייתי מוצא הייתי מתרגש עד כלות, אומר לך.


איני יודע מדוע, אך יש בי צורך עז לתעד את עצמי, לחרוט את עצמי על לוחות המציאות. אני חש שאני חד פעמי, מרגשת אותי ההבנה שאני מתרגש- הרצון לגרום לעולם, או לאדם, להתרגש נוכחי, הוא נר לרגליי. וזה נשמע מגלומני, נרקיסיסטי, ולמרות שאני מבין שאני אדם אחד בים האדם, שכל אדם חש כמות שאני חש (כלומר- הוא חש), שאין דבר שמיוחד באופן שבו אני חווה את המציאות, עפ"י כן יש בי צורך עז להעביר את עצמי הלאה, להגדיל את עצמי, להצליח לגדל מאדמת קיומי הרגעית איזשהו פרח נצחי. ועל כן מפעימה אותי יותר מכל העובדה שזה בדיוק הדבר היחיד שאיני מסוגל לבצע- אני מסוגל להעתיק את החוויה הקיומית שלי למדיום אחר. בהגדרה, היא חד פעמית וחולפת, בהגדרתה היא בלתי ניתנת לאחיזה, להבעה, להכלה. בקושי אני מצליח להכיל אותה, היאך יכילוה אחרים? ואמנם ניתן לומר שדווקא מכיוון שזהו הדבר היחיד הבלתי אפשרי זהו הדבר היחיד שאנחנו רוצים באמת, אך אף על פי כן אני חש זאת כניגוד החזק ביותר במציאות, כפיל שבחדר הקיום, במתח הרוחש בכל, כמורד החותר תחת השלמות ומפרק אותה בכל רגע. וכל רגע מחדש אני מרגיש את חשיבות עצמי, וכל רגע מחדש אני נואש להביע אותי, ובאופן מסוים יותר אני נואש לכתוב אותי מכיוון שזהו המדיום היחיד שמתקרב לתיאור החוויה האנושית- זהו המדיום היחיד שיש בו על מנת להציג את המופשט והבלתי ניתן להצגה. ועם זאת, השפה כה רחוקה מהקיום, כשמה כן היא- היא רק השפה של הקיום, היא סף הקיום, היא איננה קיום. תחתה תהום נשייה, תחתה בדידות.


מעת לעת אני נרדם
ולעתים מקיץ
ועליי מונחים משאות שמתבדרים ברוח-
בשתיקתם דמעות


את משאותיי אני מרים כנגד שמש
לחפש בם אותיות
תיבות ניצוץ
ששתיקתן תאמרנה- "גשר"


בא זמן ובו חייו של אדם מתמצים לכדי בלוק
כמה רחובות ושתי תחנות
אחת לכיוון
ובראותו בלוקים אחרים
דמיו צועקים בו אין זה מקומך
אדם מרגיש זר בעירו


ישבתי והסתכלתי בשמש נמהלת בהרים, ובהרים מצידם בולעים את השמש- השקיעה הייתה סעודתם. בכל מאדי רציתי לאמר דבר על העולם, אך דבר לא עלה בליבי. רק שתיקה. הרי יהודה שתקו, והאדמה בינותם. אש הצד האחר כילתה בלחישה דבר מה. הציפורים צייצו


בלילות היינו מתאמנים
לחשנו שמות קדושים


הפכתי איש ייצור
תועלת
זהו שיר של ערש דווי


השירה היא הפך התועלת
בועה ללא קיום ללא בועה
היא הפך אלהים
שהוא קיום ללא בועה ללא קיום
היא צחוק מתגלגל בלווית מת


(תיקון 22.1-
איך)


ועל כן
אין בי שירה, בועה, צחוק
מדברים נעלם קסם;
הם אחד משניים
מפלט או לא מפלט


12.11.18


סוף שנה א'


סיימתי.
לא הונפקו תעודות
למען לא יהיו עדויות
אך אם הייתי מקבל מסמך
הוא היה מפרט ומנמק
'לכל מאן דבעי
הריני לתת עדות כי האיש'
ואז שמי יופיע מבויש
'עבר בהצלחה שנת הכשרה
בכהות רגשית
בניתוק גוף מנפש
בהעמדת הפנים.
האיש יודע להפנים בדיוק
מה שמספיק ממה שצריך
ולכתוב את המשפטים כמו שאנחנו רוצים
הוא יודע להתעלם מהאמת המנקרת בעינו
לשקר'


עוד
יום
מהלך ברחוב צהוב דומם סוער
והפליאה על היותי עוד כאן
שוב כאן
היא כטל, כענן, כשובל


אני מסתכל בחפציי מסתכלים בי
מהתלים בי ודורשים ממני עוד
ואני בתמורה, משהו בי נחרב
ואיתו קם רצון לחרב
דחף להחריב
את כולם להעלות על מוקד האמת והצדק
בגינתי המוזנחת, שהיא בכלל משל
שמפרה ומרבה עשבים שוטים
ואת אלו שאינם שוטים היא קוטלת
כאילו ריחו של כל מה שיש בו ערך עולה באפה הניחר
והיא בתורה אלת צבאות של מזיקים- מזמנת חילות על גדודים.
גינתי שמהווה בית לחתולי רחוב
לעכברושים ויתושים וחלזונות ולטאות
שמוצאים בה מקומם
ורק בעליה נע ונד בעולם.


קשה מאד למות.
אני מתעורר ומבין.
נשמה שנפחת בי שוב נשמרה בקרבי.


אני אי
וכל זמן שנשמה בקרבי אני אי
יוצא מחושך לאור ושוב אלי חושך
הערות מטביעה בי זכרון
שאני איש שאינו מן האנשים
אי עם נשמה
וגם מן האיים איני
נסחף הרחק מן האיים ומן האנשים בים המוות
איני טובע כי קשה מאד למות
אני מתעורר רק אני והנשמה שהחזרת לי
כשהייתי פגר מת בחסות עלטה
אני מתעורר- ואיני מברך


שבוע הספר


הסתובבתי בין הדוכנים
המילים הגדולות ביותר זהרו אליי מן השולחנות
באור ליל הקיץ הכתום.
והם היו ערבי התאווה הגדולה
כל ספר עב כרס היה מאהבת עבת בשר
כל כריכה הייתה אפשרות חיים


אילן יוחסין


אם אימי הייתה פליטת מלחמה
כל חבריה נספו
אביה נקרע מאילן המסורת
נע ונד היה ביבשת לא לו
אב אימי מת בטרם היות אימי כלל
ועל כן אימי גם היא
נושאת בקרבה חלל
גם היא נשאית של החסר


אבי שלי נרדף בארצו
נהדף מארצו רגליו נדחקו אל הים
הוא נס
הוריו לא התרגלו מעולם למקום הזה
כגרים היו
ובלשונו עד היום שובל של ניכור
פרורי זרות בדבריו


ואני הייתי בן בקן אהבה
מרוח הקודש באתי
אך אין בזה נחמה


כפי שנהגו אבותיי
אני צומת שדרך אליה אין
כמו אבי
אני איש שהוא מתאר אדם עם סימן שאלה בתוכו
כמו אימי
אני איש עם חלל
שניתן לראות דרכו את הצד האחר
זוהי מורשתם
זוהי נחלתי




שוב אני קונה לי שגרה
אחרי כל התהו
רוקח תבשיל של תקופה
עשוי לילות טלולים
בקרים שקטים
דרך
וכל המקומות יש בם זכרונות
של כל האופנים


שוב אני רוכש לי תקופה ממבחר הזמן


קשה לתאר. אני שב אל המילים ומהמילים כדי לגלות שהן מתות. שהן מאובנים. במרוץ השליחים של קהלת אני מתקרב ומתרחק מהחומות-תהומות השקופות של תודעתי רק כדי להזכר שהן שם. כל חיי נדונתי להכיר שוב ושוב בבדידותי. הדבר הבלתי נסבל ביותר הוא התהום הבלתי ניתנת לגישור ביני ובין כל השאר. המרחק שהמילים מתיימרות לגשר מעליו. מרחק שנדמה כה קטן אך הוא אינסופי- למעשה, גודלו לא משנה. רק היותו בלתי עביר.


החורף לא בא.
לא היה מה שישטוף את הקיץ.
בדצמבר החם הייתי מתהלך ומכחכח
בגרוני הצטברה שכבה דקה של אבק ועשב יבש.
בליבי נהרות אכזב שלא ישטפו אהבה.
עם התקצרות הימים האוויר מלא קיץ. וכך ריאותיי.
הנשימה הלכה וכבדה.
היא אבדה בתהום הנשייה, עם הזמן.
הראות הריעה.
ניסיתי לראות למרחק אך התבהר שהתעוורתי.
תמים ניסיתי לתור אחר עיניי.
להזכר איך מלאו ריאותיי אוויר קר,
ופי שחוק והבל.
הזכרונות, כמו האופק, נעלמו.
לא ידעתי מאין אני בא ולאן אלך.
לשוני אזלה.
היא ניגרה ממני, טפטפה את האותיות על המדרכה.
לא היו לי מילות נחמה.


14/2/18


היום אני שם בי משקולות
להטביע עצמי בים החומר
עם אפס חיכוך, התנגדות
עם מאה אחוז הזדהות
היום אני נכנע מוותר
היום אני הופך אחר


לא מצליח להוציא את המילים מהגדרים של עצמי


לקראת הסוף יכלתי להשלים הפער.
בחרתי שלא.
בחרתי להזין את המתח. לסגור את השער.
בחרתי במוות על פני החיים,
בחרתי להמית את הנער. בחרתי


אולי ההלקאה העצמית היא פיצוי על החסר,
על חוסר היכולת שלי לטפל בעצמי כראוי
ואולי היסורים הללו הם הדרך שלי לשמור עליי בחוץ
רגל אחת
אולי השגעון חרטה
הכאב- הבנה
הכנה להפסד.
צירים של לידה
אין לדעת מה ילד יום, מה תלד שעה-
יש להמתין.


צילמתי את החיים שלי והסתכלתי על התמונה
בחנתי אותה, אמרתי לעצמי
'אלה החיים שלי'. המשכתי לבהות.
'אלה הם חיי'.
חיפשתי מקום בתמונה לגזור ולהדביק את עצמי
ישר או הפוך
מחייך או עצוב.
בחיים שלי אני הכל מהכל
אני שעון של חול.
אני ילד גדול
חי חיים של ניכור כמו איש
מנותק מעצמי וממה שקורה והוא טוב
מלקה עצמי בשוט
וככל שהטירוף הזה נמשך, הסטייה הזו
קול מתגבר והולך ולוחש דבר מה רע באוזני.
ואולי באמת חוסר היכולת שלי להיות עכשיו, להיות שלם, לאהוב. להעריך את עצמי בצורה מאוזנת, לא לסלוד מאחר, לא לקפוץ, להיות נוכח במידת מה, לשלוט בעצמי באחרת.
להיות האדם שאני רוצה להיות, שאני חולם עליו בחלומותיי הכמוסים, מתחת לשמיכה בלילות הקרים אני לוחש לו 'בוא אליי'.
אדם של ידע ואיפוק, הכלה ואהבה כלפי כל, אדם בעל קול, בעל עמוד ושגרה אך טירוף. טירוף.
וכל זה למעשה אינו אלא כיסוי על חוסר היכולת שלי להשלים עם היותי ממוצע, היותי מכוער, היותי פגום מפה ועד הודעה שלא תגיע לעולם, היותי אדם שסולד מעצמו, שצועק על עצמו, מעצמו, די. תשתוק.
בסוף היום אני אדם עם אינספור מסכות, של חכמה של חוש הומור של אופנה. אני לא מצחיק. אני לא מעריך מצחיקות. זו תכונה בזויה, כי היא תמצית הגאווה. איך שאני מסתכל כמכור על היכולת להצחיק כעל אתגר חברתי, אולי אפילו אינטלקטואלי, לקרוא את הקהל ולתת לו את שמבקש. זה פתטי, זה חסר כנות. וכשאני מדבר ברצינות אנשים חושבים שאני צוחק. זה שפל מדרגה, זה עולב עליבות, איך שאני נותן לתכונות העלובות ביותר בעיניי להשתלט עליי עד תום.
כמה קולות בי שמקיימים את העולם המטורף הזה של המשיכה והדחייה בין אינסוף קולות, אלוהים, כמה, תן לי את הכח לאחוז בקרניי בעוצמה, להסתכל בעיניי השור שבי ולאלף. בשלמות. להצליח למצוא את העוז להמשיך, את העוז להחליט החלטות ולדבוק, את העוז להתחרט ולצעוק את זה. כן, טעיתי. כן, אני מבקש לתקן. את היכולת החמקמקה הזו להתרחק מהשגעון, ולשמור על שלום קר איתו, לחיות במלאות בעולם הזה עם אות על המצח, לחיות ולמות, למות ולחיות. שמשהו יתן לי עוגן.


למי אכפת כמה
דרכים אפשר למצוא
אני אובד בתוך העבודה הזו
שזרה לי
תר אחר דרך אחת חזרה בלי
נזקים.
בלי הפסדים
עם ריבית דריבית רווחים.
השעון מתקתק ואני מנסה לנתק
את עצמי ממה שקורה
שוקק את שלולית הזמן הניגר
כמו בבעיות של הספק.
הכל בי עומד מלכת למעט הזמן
למעט הספק.
מנסה לחבר ומנסה לנתק
באותה העונה והעת
את עצמי ממה שהווה ומוחק
ממני קווים של אמת


אין גבול.
מיני רבות, נישא על דרך אחת
וגופי נושא הלאה מבלי שאול
והנני שואל-ונשאל מבלי ענות
לאן.




השמות זרעים
השורות רחמים
האדמה אינקובטורים


גם הגוף הוא שפה
נשיקות, ליטופים, הם תיבות תהודה
מהדהדות אהבה
מלחשות מחילה


בין הכרמל הנכנע ונושק אל הים
אל גבולבנון, רכסולם
בתווך הזה
חוף הראשית מסולע
והים לו זורח


ואת
כמו הסתיו
סימנים סימנים את נרמזת
טרם בואך אני מרגיש צינה
וכמו שחצבים מזנקים מן האין כך ליבי מנתר מן האדמה כמו בחזון העצמות
וכמו הסתיו גם בליבי מרחפות ציפורים קטנות ואפורות ששמן דומה לשמי
מחפשות להן בית
וכמו הסתיו בבואך ישנה אבלות גדולה על קיצם של הימים הפרועים
וגעגוע אין קץ אל השמש ואל החריכה של הלב והבשר
ורגיעה
וידיעה על הימים ההם שנגמרו
ששוב יבואו.


כשאני נוסע המילים צפות
כאילו דרדורי הדרך מרתיחות קדירתי
והמילים מתחתית היותי מתרוממות ופורחות באוויר


שום דירה לא תהיה לי בית
שום חדר למפלט
אין ד' אמות שיהיו למה שאין לי


אלוהים
איך זה לפעמים ברור כל כך שהכל במקרה
שהכל פשוט קורה ועייף להתחדש
שהכל בלאגן,
שהכל מנוהל בלי כתובת או נמען
איך זה שאנשים טפשים
איך שהם לא מתעייפים
מלדבר
אלוהים, אתה שומר?
אלוהים תעשה שזה יהיה ברור
שהכל נהיה בדברך.


בכל הרי-רעד ונחלי הגעש
במפלים הזועקים עצור
על ראשי הרים ללא רעש
מן המיצר והמרחב קראתי- מוות
והוא הופיע חי ופועם ושוחק.


והלילה הככוב הוא גלימת האלוהים
המחוררת בחיצי תפילותינו
המבקשות להאיר
והשביל שעל הצלע החשוך כתוש מאד
ורגלינו הן עלי
ואבק הדרכים המתמר
מרגלי-עלי טופפות על הקרקע
הוא לא קליפת השום-
הוא כל מה שחשוב.
וחושך ההר הנבדל מן חושך אינסוף
הוא אולי תכלית התפארת
ועשן מסתלסל ואש זרה מעכלת
שאריות קורבנותיי
מכלה שארי טירוף של הדרך
בכדי שאמשיך בחיי.


והנה, אני שב
מגבריות הדרכים הבוטה הזו
הביתה
לרחמי אדמה ולרחם אישה.
לאתר בו זרע היותי נזרע-
אל הארץ בה בוץ של דמעות
בה דם אריות ודבש נחמות
נשפכים מן ההר אל הנחל.
אני שב אל בוקר עצל
אל קפה שחור
אל אטריות אורז עם קישוא
אני שב אל ערבי שבתות.
אל האור מהול בצל מהול באור-
צל החדר המוגף באור החוץ.
אני שב אל השוק של חיי
אל השוק בו אצעק בעברית
שתיים בעשר, מהר, לפני
שיגמר, מהר לפני שבת
ויתעלמו ממני העוברים והשבים
ואצעק שוב, מהר
לפני שבאת
לא היו לי המילים.


22/8/17


צעד ראשון בחול
והשני במים
והיחפות של הנפש מה יהא עליה.


יש פה שקט למכביר
שקט להמונים
שקט שהוא הבטחת בחירות
שקט של ארבע במאה
שקט של תיקח, לא תתחרט
אתה לא סומך עליי?


בקש כי תארך דרכך עד מאד
בקש לרעוד
שים לב לאדום הרוטט עוד
הוא ליבך שבמחשכים, שדורש:
רקוד.


השתדל כי השביל יארך עד בלי די
בנפשך עלה מן ההר אל הגיא
במדרונך לטף את הדומם והחי
הסר מורא מלסטים וחיות, ממוקש:
גם הם שי.


התחנן על הדרך, התפלל
אל תבקש להקל
דע- גם אם תרגיש את ליבך כבשל
דע שהוא נא ובלחש לוחש:
צעד בעוז, ללא פחד מצל.


כשהשמש ירדה הדרך פסקה מיופיה
והאוטובוס סואן
הדרך פסקה מהיותה
והחושך מטיל עוגנו.
כל שנשאר הוא אני
מתכנס
נושם לאיטי
הולך צעד צעד בדרכי פנימה.


הדרך ללדאק


פסגותיו המושלגות
בחורפים. מחורצות משוננות
בקיצים.
פסגות של רחמים ושל מדון.
קוטפות את מי נשמתי מן השמיים
מוליכות אותה לבן
פתיתים פתיתים
טיפין טיפין
אל מפלים של כפור שוצף
של קור נופל
פלגי מים של תחת הקרח
של תחת הכל
מוליכים את טיפות מהותי
בין שדות היותי
בין עצי דעתי
מכלכלות את פרחי חמדתי
אל הנהר הקוצף הגדול
שנמלא מכל עברים
ומכל עבריו הוא הרים
הוא מורדות של מים קרים.
והנהר הזה שהוא אני
שהוא כל
מה שניתן בו לגעת
כל שניתן לי לנשום.
והנהר שהולך ורווה
ללא די
הוא מחשבותיי
התודעה שהיא ללא התחלה ובלי קץ
שזורמת בגיא.
והנהר שהולך וגולה
הוא עצמי שהולך וכלה
זורם אל הים שאיננו מלא


מצד אחד אפור חלבי וחסר גוון. מכאן עד אין סוף. ובצידי השני עירבוביא של אפור סלעי וקשה, של ירוק רענן, של אדמה לחה. של מים זורמים. "קנון רוסי" באוזניים ודווקא לצליליה של שפה זרה באוזניי הכתה בי עוצמתה של הדרך. המטאפורית ושאינה. ירד גשם ללא הפסק. באוטובוס המקומי היינו, 40 הודים, 7 אירופאים, 4 ישראלים, בהם אני. בדרך הפתלתלה והבלתי מתפשרת, המחליקה והרטובה, הערפילית, הלחה, האפורה והירוקה. בדרך ההיא ללדאק שיש לה טבע משלה. יש לה לחישה חרישית. ודווקא אל מול שתיקת האדמה הגדולה עד בלי די, אל מול מצוקי הסלע השחור המחורצים מפלים, אל מול האמונה ההודית הפשוטה שפשוט נגיע בשלום. אל מול השקט הזה שמעתי את הזעקה של הטבע, ואת זו של אלוהים בתוכו. מתוכו. הבנתי שאכן העולם הוא במה ואנחנו במקרה הטוב תפאורת שיח. השחקן הראשי הוא הטבע, על פסגותיו המושלגות אפופות עננים של כבוד, ומאז שחר הקיום מתמשך לו המונולוג הטוב אי פעם. המלודרמתיות של הנוף עוצר הנשימה, של הטבע הנוח עם עצמו, לעומתנו, מבזבזים את חיינו על עמל לקנות בו בגדים חמים כדי לא לקפוא. הקרחון הלבן שנפגש עם הסלע השחור משחור. השביל ההולך ומטמר. ההודים הצמודים אליי. יש גאולה. היא הייתה כאן כל הזמן. הגענו.


תענוגות ללא שם
פינות סתורות של עונג.
לתווים יש כינוי והוא הבל
הוא אינו כיבושה של מהות
הוא אינו ליטושה של זהות
הוא מקרה, הוא טעות.
הוא ההפך;
הוא נעדר מרכות
משיוט במרחב בעיניים טרוקות
ובנפש מוגפת
בתודעה של תודה
של אחדות כל-שוטפת.
של אמת פשוטה יחידה
ללא שם
ועם רגש.
והשם הוא מפגש המוכר עם הזר
ונסיונו, שוב, לבלוע.
ניסיון הפנים הקט להכיל את החוץ הקר.
ואמנם אין עוד כלום, ואכן;
הכל הוא מסגרת
ריקה מקיום.
מבקשת שיום.
והכל אין לו כלום מעצמו
רק תגיות
רק את קליפתו של השום.


16/6/17


ישנו עומס יתר. הייתי ברצוא אדיר, של לימודים, של עשייה, של אהבה. לא נתתי לעצמי לנשום את עצמי, את השינויים. ברחתי להודו. ניסיתי לברוח מעצמי אבל אני רודף. דין רודף? יש בי מחשבות רעות של חרטה, של עבר, של אחרת. של מה היה אם. למה נסעתי. מה רציתי למצוא כאן. מה רציתי למצוא לבד. רציתי להעמיד את קו ההוויה שלי על בסיס איתן יותר. אבל עשיתי ההפך. הפכתי את הפירמידה. אני עלה נידף. איני יודע מה טוב עבורי, מה אני רוצה. איני יודע מה טוב בי. איני יודע מה הופך אותך לטוב. טוב מאחרים וטוב בכלל. שכחתי את הדברים האלו. האם קשת תחזירם? איבדתי ביטחון. אני לא יודע איך להאמין בעצמי בלי לזלזל באחרים. יש בי מחשבות על תחרות סמויה ומתמדת, בה אני חייב לנצח, תמיד. ומה אם אפסיד? מה אם אהיה משנה לטוב ביותר? מה אם אהיה הגרוע ביותר? מה אם אעצור? יש בי כל כך הרבה קולות , איני יודע לאיזה מהם להקשיב. מה הקול הנכון והמאוזן עבורי.


בימים אלו שפות של צבעוניות, צורניות, מנגנונים ומכונות מדברת אליי יותר מאי פעם, ויותר משפה של מילים- דברי תורה, שירה וסיפורת. אני כבר איני מחפש איתותים בשמיים- אלא כאן בארץ, בידיי ועיניי.


על צלעות ההרים
הכבישים
לצלילי החליל נחשים.
עטויות באדום
הנשים
אל מול צלם ליחשוש
לחשושי מקדשים.
הודו רוצה שתשים
את ליבך לפיתחה.


והאמת היא שיש בי געגוע אמיתי, עכשיו, עדיין, שנה אחרי, לנוכחות אלוהים ולעיסוק יום יומי בעולם התורה. לתחושת המלאות, לסדר, לייעוד הברור, לשפה הדתית. לעונג הבלתי נלאה מהלימוד. ומה יש לעשות איתו. יש בי קול שקורא לי לחזור אבל אי אפשר. למעשה הפרידה והגעגוע האלו אינם שונים מפרידה וגעגוע לאישה. זה התחיל באהבה גדולה, בהתאהבות, במפץ גדול. זה המשיך בעונג גדול ובתחושת מציאה גדולה. ומשם הדרדרות איטית, עד מאיסה, עד הקאה, עד הלקאה. והגעגוע ישנו ואם להמשיך עם ההשוואה הוא תמיד יהיה קיים.
יש בי חרטה אחת והיא שהשלמתי עם חוסר הכנות שמצאתי למן הרגע הראשון בעולם התורה. הגעתי לישיבה לא על מנת לשאול שאלות מהותיות אלא שאלות טכניות. בעצם ההמנעות שלי מנגיעה בלתי אמצעית בשאלות הקשות ביותר, שמתוך הנכחתן יכולה הייתה לצמוח נוכחות אלוהים כנה וחזקה יותר בחיי, בעצם לא קיימתי את מה שאני מעלה על נס. לא לפחד, לא לפחד. לגעת, תמיד. להרגיש בידיים ובעיניים את מה שאני מחפש, לדרוש את המציאות ואת התורה, את האלוהים ואת הנשמה, בכל רבדיו של הפרדס.


לבד
כמו אבן מתגלגלת
אל שאול תחתיות
מהפסגה המושלגת
איך זה מרגיש?


חופשי
מהכביש הצדדי לראשי
כמו חצץ
שהותז, שפוצץ
וכמוני הוא
משתהה לצידי הדרך.




עשים עטים אל האור
סרים מן השחור
מן הרע אל הטוב
רצוא ושוב


והעשים הן משל
ואנו הנמשל
משוטטי-אוויר
על הרצף בין הלבן לשחור
חגים ומועדים.
מבקשים את העונג של האור החזק
צורב העיניים, הלבן
מתנגשים בקירות עד בלי די, עד זוב נפש
בלי להגיע. בלי להגיע.


כל דתות כולן
ע' מאומות העולם
דורשות בנעדר ובישנו
בממשי ובשאינו.


השדות קראו לי לעצור
לשכב איתם, בהם
להזריע אותם בבשרי
לדשן נשמתי;
לא עצרתי.
השקיעה קראה לי לבלום
מהדרך המתעקלת מזרחה, אל החושך
להביט, להנביט משהו בי
להתעוור מההוד.
לא עצרתי
המשכתי אל האחר, הרחוק, החשוך.
הים קרא לי לשקוע
להשקיע בו את סאון היותי
לספור: אחת שתיים שלוש
לרחף עטור זהב כחול
לשכשך את רגליי בגלי הבלבול והשחוק.
לא שקעתי
צפתי על הכביש, מתעלם מההווה המהבהב-
ואז השיר הזה קרא לעטי העצור:
עצור. צור.
נעצרתי.
אצרתי אותו.


משהו אחר קורא לי
בהמשכה של הדרך
משהו מן האינסוף,
משהו, משהו, משהו ש
שלא ניתן לאמר עליו דבר
אך גם לא ניתן לשתוק.
ניתן רק להתנפץ על הרצף בין השניים
לאוות.


16.2.17






את היית לי לילית
סרבנית ונושכת
בראת בי שדים שנוגסים בי עד תום
הם נשארים בעודך הולכת


ברחת אל הים
ואיווית שארדוף
ואני בכאב, שוקט נאלם
רועד על החוף


הייתי לך אדם
נרדם וכנוע
דמי שנשפך הוא כדם כל אדם
תחתייך הייתי כבול ומנוע


צלעי בך כולבת עיניים ולב
שדורש את כיבוש עמיתו
החסר בי עודנו, אפל ודואה


ככל שהזמן כך העבר הולך ומתחזק, אוגר עוד ועוד מרגעיי, מזכרונותיי היפים והמכוערים כאחד, אוסף ראיותיו כנגדי- ואני, ככל שהזמן מוליך אותי בשביליו, כך אני בעל כורחי משחיז את חרבו בעזרת רגעיי שאני אנוס להעניק לו- וכך אני נחלש, גופי בלה וכך יכולתי להתנגד לזמן עצמו הולכת וקטנה. וזו דרכו של עולם- רגע הפלואורוצנט והצווחה היה הדבר האיום ביותר, רגע בו מים גדולים נפלו ממני ולכן נפלו עליי, הטביעו אותי, מים חיים. וברגע ההוא הייתי החזק ביותר נגד הזמן יריבי הנצחי, שכן אני הייתי טיפש ורענן וללא דופי, ולו לא היה רגע אחד לקבול בעזרתו עליי. וכרגע כל אות שנכתבת לוחשת שעבר עוד רגע, וכך אני בלה, וכך הוא מתחזק.


היה אמצע שבוע ומאוחר. כמעט חצות הלילה. היא הייתה אמורה להגיע בכל רגע. הייתי מקולח, אכול, לבוש פיג'מה. תכננתי לקרוא קצת אם תמשיך להתעכב. פתחתי לי בקבוק בירה, בקבוק לו חיכיתי זמן רב מידי. גמעתי אותה.
סמס, "תפתח". משום מה היא אף פעם לא דופקת על הדלת או מצלצלת בפעמון. פתחתי לה, הבית מוחשך, אני יחף, לבוש תחתונים וחולצה שגזרתי מידי, בחורף הלא כל כך קר. היא הייתה מאופרת, אולי מידי. חזרה מהופעה לה חיכתה הרבה זמן בהיכל התרבות, של אהוד בנאי וברי סחרוף. היא חייכה חיוך גדול. אני לא בטוח אם גם אני- אני משער שכן. לאחר פעמים בהן נכוותי למדתי להסוות היטב את רחשיי ליבי, גם מהטובים שבבלשים. נתתי לה נשיקה. האף שלה התנגש במשקפיי- כמו שתמיד היה, איתה ועם אחרות, ותמיד יהיה.
התחלנו ללכת לחדר שלי. היא לחשה "מה קורה" חסר משמעות, שחשבה שעדיף משתיקה. לחשתי לה "למה את לוחשת". היא לחשה "לא יודעת".
נכנסנו לחדר, שהיה מואר ומחומם. כבר איזה זמן שאני בשל שיהיה מואפל וקריר. הייתי עייף, מאד. רציתי לישון והיא נראתה ערנית. לפני חצי שעה, אולי ארבעים דקות, היא כתבה לי "עכשיו סיימנו". מאוחר משציפיתי-קיויתי. כתבתי לה "איך היה", וכתבה "אספר כשאגיע". זה היה מלחיץ, למה אי אפשר לכתוב "מדהים, אספר שאגיע". זה היה מלחיץ למרות שמה יכול להיות רע בהופעה לה אתה מחכה הרבה זמן. הגיע הרגע. שאלתי אותה איך היה. היא אמרה שמדהים. סיפרה לי איזה שירים הם נגנו. תוך כדי התיאור על פניה התחדש החיוך הגדול, שאהבתי. זה שימח אותי שהיא מחייכת ככה.
היא הייתה תזזיתית וקופצנית, אקסטזת ההופעה מהולה בשמחה לראות אותי. הרגשתי שבממוצע היא יותר שמחה לראות אותי מאשר אני אותה


המילים נסתתרו ממני.
המילה הייתה לי סנדל
של אור ורחמים
הייתי לה סנדלר של כלים
וכעת, משנאלמה תהילה משפתיי
עתה אני מהלך יחף


המילה הייתה לי ברית
מילה של שלום
ואני הייתי לה יהודי
מלטף ומבין
כעת, משנסתלקו אותיות מעטי
עתה אני ערל
אילם ממילים, נאלם


הלב כועס על שהשחתנו כוחה של מילה
אז הנה אנחנו גונחים
נאנקים מאהבה
מפכים מאיתנו יסורים
של ריחוק וקרבה


נכון, פערנו מערות
של נפש גוף והוויה.
הן היו מלאות באנחנו וכעת הן ריקות
מהדהדות אהבה.
היום אני תר אחר לב
מערות אחרות
ובשלי- אך כאב.
הולך ובא.


וכעת על המיטה שלי עירום אחר, זר
ואני, אני עירום מוכר.
שילחה בי יד, ליטפה
והיד הייתה דלי של סיד
על השיר הזה שרק נולד
היד הייתה מידת האמצע שקראה לי- בוא.
לפני מותו קמתי
לצרוב אותו חם על ליבי הנא.


הכל כתמים
שחורים לבנים
הכל קווים
שהם כתמים ארוכים ארוכים
פס של חושך, צדדים מאירים
השיער הוא קווים קווים מתאגדים לכדי כתם
הלב הוא קווים קווים, דקים מתעגלים
שמתארכים ומתקצרים קבועות וכך הוא פועם
הוא כתם כהה של דם
שגדל וקטן וגדל וקטן
והוא מזרים כתמים ארוכים כאורכה של גלות
הם כהים מעט פחות מן הכתם הראשי הפועמפעים
ברחבי הגוף הזה שהוא כתם של כל צבעים
בתוך כתמים שקופים ורודים שהם כלים של דם
וכך אני מרגיש את הפעימות הכהות שלי
ודרך הכתם הבהיר שהוא החזה שלי אני מרגיש את הפעימות הכהות שלך
באופן קבוע וחד פעמי
וכך אני חי את חיי
שהם כתם
שהם בלילה של אור וצל
שהם הכל וכלום בעצם.


זמן שאול
אני פועם אך רעול
מאחורי הפיתול
של הזמן שם אני
מסתתר כמו חתול
מפני הבאות
מפני ההולכות.


הזמן חולף
אותנו, כבצל, מקלף
חושף אותנו רק קליפות, לא לב


מניפסט


היה לי חשוב להבהיר
כל מבקרי השירה
על הזין שלי
כל שוכני הטירה.
אנשי הנשמע והנראה
משוררי שחזור הגירה
כולם כאחד
יכולים ל


מחללי הקדושה עוד יועלו על מוקד.
שורות אלו אינן שיר
הן מניפסט.


ויהי אור וצל


כל הדברים כולם-
הנפש
הרפש
האל הנאלם
הם כולם תמונה של צל ואור.
מנעול ומור
קול ותור
כולם מופעים של אור, של כלי.
לרסיסים הוא נשבר מולי
והאור בורח
בחדר יש פתע אורח
נע ונד במקום
סורק, מחפש האחד להאיר
מבקש השני להסתיר.


אנחנו
יהודים
כמו חיות לכודות
בשלשלאות של תורה
מאחורי בריחי הלכה
4 אמות לנו
והחוץ התקדש, נאסר
כמו חיות לכודות נוהמים בחושך
גופנו מבעבע חרטה
מהביל בתשוקה לעשות את שאינו מותר.


לאהוב אותך
לא ברור אם המשמע הוא
לתת או לקחת.
בכל המקרים ישנה נחת
התשובה היא נקודה
היכנשהו על הקו שהוא האמצע.


הייתי חלק
זנחתי עמקים וגבעות בגופי
אל מישור אינסופי.
הייתי מתאים, לא הפרעתי
למים ללטף וללחוש
לגלים לקצוף.
הייתי ערום וטבעי
ניגרתי לאט עם הזהב הנוזל
מבין אצבעותיי אל סדקיי, חריציי.
מול ים משחק ילדים
אינני תמים-
נתתי לחול המבעבע
לשרוף את העור
להחזיר את האור אל עיניי.
נתתי לו לעשות בי שמות
ולים לרפא
נתתי לעצמי להרפות
ולגל למלא.
זנחתי זהב מהביל
בדרך לכחול שמתחיל ואיננו נגמר.
שיקעתי עצמי במרחב ללא קול,
מרחף ועטור
ללא כלום ועודי סופר את השניות
אחת, שתיים, שלוש.


הפחד הוא פחד אימים
והחרדה-
משתקת.


מוכי הגורל יוצאים לרחוב
מחפשים ירח להיות בו שעּוּנים
מחפשים זמן להיות בו שעוֹנים
להורות, לדייק את הימים.


התריסים מוגפים
הקיבות, לבבות אובים
מגפות נושאים הגופים
הרעב-


הזמן שלי מרוח על הכביש
כשלולית של דם אדם
בבקר ובערב, פיגוע יומי
גם היום סאון-עיר לא נדם.


אינסוף תאורות של אדום משתקפות
בשלולית הימים והשניות מטפטפות
ביעף שנות שחרותי נחטפות
כדם ליבי אוזלות שעותיי היפות-
להשביע רעבונו של הכביש
להשקיט מצפנו של האיש.


הזמן הוא הדם בעורקי החיים
לא אוזל, לא חודל להפעים
הדם הוא הזמן הוא אופיים של דברים


אין אמת, לא אובייקטיבית ולא סובייקטיבית. לא זמנית ולא על-זמנית. אל מול האינסוף, אל מול האלוהים- שהם היינו הך- הכל, תמיד, נייטרלי ואילם. לכן צדקו כולם- האדמה, הצמחים, הדגה וחיית השמיים, המאורות המולכים ואלו שנטלה מהם מלוכה- צודקים הם בשתיקתם הנצחית. שכן ברגע שהפה נפצה הטמטום הפרטיקולרי והאנושי פורץ. אני מבקש, אם כן, אלוהיי האהוב, את השתיקה הנצחית, שלא תחייב ולא תאסור אותי לדבר בעולם. שתיקה שתרשה לי להתנבא ולשורר, להזות בעולם-יה, לרחף בחלל. המאסר היחיד שאני מבקש הוא מאסר בעבותות אהבה.


על החיים ועל המוות


אין תשובה
והחיים, למעשה,
מעולם לא היו שאלה-
במהותם הם משפט פתוח, שאינו סכוּר-בִּנְקוּדה
בעצמותם הם אי שיוויון יותר מאשר משוואה.
החיים מעולם היו סבך יפה ועצוב
ועינו של הסבך נוגה אך עולט, עינו כְּעֵין-סוֹף.
הם נוֹגים אור חיוור וחשוך כמו הסהר
וכמותו הם יפים ורחוקים
על מדף הזכוכית בויטרינה הנעולה של אלוהים.
ואני, החי, שלעתים הוא צומח ולעתים הוא דומם
שואב חיותי
מן האור הקודר בעירויי היותי-
שם, בחדר החשוך בו החיים נעולים,
החדר האפל ונוגה לו סביב,
שם אנחנו, נוגעים-לא נוגעים בחיים המאופסנים,
מבקשים תשובות לְ-לא-שאלות, בוכים וצוחקים.
ואם הם לא היו סבך יפה ועצוב
אלא מערכת סדורה להכעיס-
מה היה אז. מה היה.


ולאחר הרוח רעש.
ולאחר הרעש אש.
ולאחר החיים בא מוות.
ומהו אותו המוות שלאחר החיים
אם לא התנפצותה של הויטרינה-
היא תקרת הזכוכית-
על ראשינו.
ואותו הרגע בו הסכר נוּתץ
ובַּמוֹת החיים נותצו על ראשינו גועשי-הדם-
הוא אותו הרגע בו החיים הם הדבר הקרוב ביותר
הבלתי אמצעי, הבלתי ארעי.
וכך גם המוות.


ומה שובר את הגוף הקשה
שהוא סורג ובריח-?
פחד שוברו
פחד שוחקו הדק, את הגוף הקשה.
ומה ישבּר את הפחד הפושה
ומה ישבּר את שוֹבְרוֹ, ואת שוֹבר שוֹבְרוֹ?
אותו הדבר שְישבּר את השוֹבְרִים
ואת שוֹבְרי השוֹבְרים ואת שוֹבְריהם
ולא ישבר-אותו הדבר הוא אמת.
ומה יְשבּר את המוות הרע והנוכח-
שהמוות העז שובר את כולם-
שהמוות הוא הפיל שבחדר-
בחדר החיים האפל ונוגה לו סביב-
מה ישבּר קילשונו,
מה יחורר גלימתו,
מה ישבּר את המוות הרע
אם לא נחמה?


תפילה לשפע


תפילה לשפע
מזמור להתמיד
בעמל לו יולדתי-
להתמיד בזיעה ובאף.
אלוהים הטוב
השפיעני שפע רטוב


החיים תהלוכת רפאים
תצוגת תכלית של שחיקה
של גאות ולאות.
החיים מהלכים אדישות-
לא מנידים מבטם
לא מסיטים ראשם מן האין
לא מניחים לדבר
ללחלח את העין.
ואדם בקרבם-
כמות שחיים חולפים דרך זמן
כך אדם חולף בתוכם.
הנה, כמו החיים
בתוככיו של הזמן
גם אדם ארעי בינותם-
עובר בם כעמוד אור בכוס מים
לבלי הניד עפעף.
כך אדם, מאיר
הוא אינו מוחשי.
דבר בו אינו ממשי,
הינו הבל של אור.
כך אני, עובר בם כעמודו של נוהר לבן
נע מהר
בהכנסי וביוצאי מן המים אני
נשבר ועובר
נשבר ועובר.


ומה ההבדל בין רמאללה לרמלה
אם שתיהן לא כאן
מה זה משנה
אם שתיהן לא את


נתחיל מהסוף, שכן כל דבר אחריתו בראשיתו-
שהסוף הוא אמת, ולכן גם ההתחלה. (ומה יהא על כל מה שביניהם?)
המילים רחוקות מרחק בל יגמר מן הנשמה ומן האלוהים.
כל ניסיון להביע או לנבוע, להגיע או לגעת, בדבר שהוא אמת, באמצעות המילים ואותיותיהן, נידון לכישלון. ככל שהדרך מתארכת ורגליי מתחזקות אך גם מתבלות עם כל צעד ושעל, כך אני הולך ומתקרב אל האינסוף שאליו לעולם לא אגיע. כך אני מתקרב להבין את המכלול- של עצמי, של העולם והטבע, של הנשמה והאלוהים. ככל שההלך מרחיק כך גדל נסיונו, וכך גם מניין מפגשיו עם הנופים השונים, וגדל מניין האבנים והאדמות השונות שרגליו נגעו בם. כך אני, ככל שארחיק לכת אל תוך הזמן המסרב לעמוד מהלכת ולחדול, כך מניפת חוויותיי וריגשותיי גדלה. וככל שאני לומד את הלשון כך אני מלמד את שלי להגות חדשות, את ידיי לדייק את הרגשות. מנעד מילותיי גדל. ותמיד, מהעולם ועד העולם, מילותיי, רבות ככל שיהיו, בכל שפה שיהיו, לא יצליחו ללכוד את האינסוף- את החוויה הממשית, את הקיום על פיתוליו הנאלחים, שכאילו חומקים מאצבעותיי המבקשות להכיל. וככל שאדם, בעל כורחו, מפליג ומרחיב דרכו אל תוך הים של הזמן כך הוא מבין שמילותיו, תיבות העץ הללו שהן המילים בהן הוא נאחז כדי לא לטבוע בים הזמן- הים שקרקעיתו שכחה- ככל שהוא מפליג כך הוא מבין שהתיבות בהן נאחז הן הבל הבלים. לפתע מוצא את עצמו אוחז באוויר המתאדה כהבל, שוקע, רגליו מתעייפות במהרה, והוא שוחה בשגעון אל התיבה הבאה- שאחריתה אינה שונה מאחרית חברתה. לכן תשאל השאלה המתבקשת, מה טעם במילים. מה טעם בתיבות. הבה נטבע בים הזמן- נשאיר נשמותינו, כעת בהווה, ורגע לאחר מכן, ועד העולם- הן יהיו בעבר. שוקעות כמו אבנים קטנות אל עבר החושך. מה טעם באחיזה, בנסיונות שלי להגדיר ולגדר את עצמי ואת שכניי, בניסיון שלי לתפוש, ולתאר במילים היפות של האלוהים דבר מסוים- קטן וזניח יהא ככל שיהא. בין כה ובין כה אכשל, אם כן, אז לשם מה? עבור מה ההתעסקות הבלתי פוסקת במיליםאותיותניקודמשפטיםהקשריםשמותתוארפעולהושם. מה טעם אם אכשל?
אין לי תשובה לשאלות הנ"ל. וישנם דברים מעטים שאני יודע:
האדם חשוב. חוויתו חשובה. בהכרח, בהכרח.
המילים כופות עצמן עליי גם אם אכרות את ידיי ולשוני ואוזניי. העיסוק במילים, שהוא בעצם העיסוק בדיוק, הוא מעל טעם ודעת. המילים הן שיגיוני. הן אהובותיי הבאות אלי מרחפות בלילות, נכנסות בלחש אל מתחת לפני השמיכה ומתלטפות. כל אחת בתורה. ויש בי די אהבה.
לכן, למרות הכישלון המובנה שבמערכת, הנני מוצא את עצמי רועד ונכלם שוב ושוב מול מילים, שלי או של אחרים, שהצליחו לזקק משהו ממני, ולהיות צריבה של חום חי בלב הנא והקר שלי. לכן, אני ממשיך ואמשיך לעסוק, לעד, במילים, בדיוק וזיקוק של המציאות באמצעותן- אמשיך לחפש בנרות את הליטוש המדויק אותו לעולם לא אמצא.


17.11.16


אוהבים
רחקו מהחופים, מהגנים, מתצפיות
אל תבלו בם השעות היפות-
הסתגרו, התבצרו. היו ספונים בחדרים.
בערוב ימיכם תתהלכו
בחלקות אלוהים
והלב יזכר ויזעק את שאינו עוד.
לכל פינת חמד תהיה אהובה או אהוב
ואתם תתהלכו ויגוז מאתכם כל שאינו חשוב
שהוא הכל למעט הזכר-
לבלתי תבחינו, לא תשימו לב
תסדק ההפרדה- היא הסכר
המבדיל ההווה מן העבר.
הדוק המפריד המים מן הגב.


כי מה היא אהבה
אם לא צריבת זכרון בלב הנא, המפרפר.
מה היא אם לא הלפיד הבוער
בלב הרטוב שנשבה.
היא פתיחתה של הדלת
בליל הקר
העטפות בסדינים החמים
והצמדות אל כל מה שנשאר.


העתיד מתדפק על דלתו של הווה
מבקש את העבר האחר-
העתיד מבקש להיות עברי.
סולל את דרכו הייחודית, על-לא-עוול
מן החוץ אל הפנים ההווה אל השוב-חוץ
ששוב לא ישוב.
ההווה מסרב, מתבצר
הוא מגיף הפתחים הנשכחים
מאדה כל אפשרות של חדירה-
מכבה את האורות ומצטנף בפינה-
ובכל זאת, העתיד מוצא את דרכו, כמו עשן
דרך סדקים
חרכי ההווה מתמלאים בעתיד,
על-לא-עוול
אם תרצה ואם לאו-
מארב-
הדבר היחידי שנשאר
הוא מילותיו של מכתב.


מהו בית נתיבות
אם לא שנינה, אם לא שפך צבע בעיני הקורא, אם לא בדיחה באוזני השומע
שהרי נתיבות הן בחינת גלות
בחינת הלך בחינת דרך
וכיצד ייתכן ביתה של גלות
ואני כאן, בבית הנתיבות הזה כבר שנים
ממריא מרציפים
על כלים מכלים שונים-
כל כלי שיקחני.
וכעת אני בגולה תל אביב
ספון בחדרי
בורח מן הבית הזה, עוצם את עיני
מבקש לגלות
לגלות
את כל מה שאינו הכאן והעכשיו.
על נהר כבר אני מבקש את ירושלים
כל היום
מחכה לעצום את עיני ולצלול את המים
שיסחפוני אלי העדן-
גן העדן של הגוף חרב
על ידי להט
אך של נפש שריר וקיים;
זוהי ציון- טבור הארץ והים.
מבקש, מתפלל אל הרוח
תפילני אל העפר
תשאי אותי אל החומות ואל הכפור
ירושלים- זהום ונכלם אני נכנס אלייך.


אין הברכה מצויה אלא בדבר הסמוי מן העין
ובי, הגלוי, הרווי מן היין
האם הברכה מצויה?


האם נשמתי רצויה
כששקועה בברכות עליונות
טובלת עד תום, רוויה
בשפע של יופי עונות?


או שמא פמליה דשמיא
מבקשת לחזות בקשיי
בנפשי מתבוססת בדם
כשנלחש לה "בדמייך חיי"?


השירה, בסופו של היום,
היא כורחה של בדידות-
בהצבע הרקיע אדום
אני מבקש ידידות.


המילים הנפלטות מן העט
בסוף חשבונם של דברים
הם זעקה ארוכה של כעת-
זו נפשי מתחננת- רעים,
חברים של אמת.


המשוררים מבקשים, כל כולם
את אותו הדבר-
הם תפילה לעזר כנגדם
לשוברם של גלים
מול לבם הנשבר.


את לא נותנת החלמה
שהיא מעם הזמן
הימים והשעות,
השנים- תחבושות
והלילות-
השינה היא איחוין של הצלעות.
תקתוקו של שעון
הוא שקעון לתוך מים.
הוא העלמות הסאון.


הזמן אינו נגמר, הוא איננו כלה
וכמותו- היעלמות שיגיון
כזמן הממשיך, לא מחלים החולה
וכמותו- הרפיית שגעון.


כשאת מופיעה
מתוך עין הסופה
צלקות מנצחות עלים לתרופה
האינסוף מתרחק פסיעה אחר פסיעה.


אני מבקש את המדבר הצחיח של ההפשטה
היכן שהכל ערום
היכן שאינם עור ושרירי הקיום
אל המקום בו נעדרים ורידים וגידים.
היכן שהכל שלדים.
בין אושר שלא אוכל והזכר
לבין תהום הנשייה
אני מבקש דקת דומיה.
וכשדומם בדקות
במעונם של השלדים
אזמן את השטן מן האוב
ארעיף בו כל טוב
לא נריב
נקשיב
לשקט מהדהד
לשקשוק העצמות הרועד
נתחבק במדבר
ואזכר בידידי שמכבר.


משורר א' משורר ב'


הוא תשעים וארבע
אני ושלוש.
שנינו מתפללים אל המילים
"עשוני כלי לרצונכן. עשו שלא יקל הראש".
והמילים הן זרם חי
ללא סכר
והן קרדום לחפור בו והן מקוש


ספרך יצא
ושלי גנוז
בשנינו המילים
בך גאווה- בי הבוז.
אני קורא את השורות
והניקוד ללא רבב;
יש בהן מן הדיוק,
יש, יש. ולהגיד זאת-
כפגיון בקרבי.
אני קורא את השורות
ומוחי המולה וסאון
הומה זמזום אילם ואלים
"בן זונה. בן זונה, בן זונה".


ממטרות
והרוח דוחפת אותי לדלג.
העיר היא מסדרונות מסדרונות
של ריקוד הרוח-
זה תחילת החורף.
מערומי פרחי הבוגונוויליה מסתחררים
כך גם נפשי הומה פרחים ורוח.
בדרך נשים יפות ועצובות
ממתינות לבד עם בדידותן בתחנות האוטובוס;
משהו בעיניהן הנוגות קורא לי לעצור.
להתחיל בהן ובנו משהו חדש.
להתחיל בי.
לא עצרתי.


עיניי יבשות. אך ליבי בוכה כל העת. כל עת קיומו והילוכו בעולם הזה ליבי בוכה ללא הפסק, מגיר מעצמו דמעות דם. ואמנם עיניי חררי תלאובות. אך ליבי מפלי נהרות. על הקיום, על הצמצום, על הבחירה ועל החלל הפנוי. על גלות השכינה. על כך שהזמן לא עוצר. על שאין בחינה של עמידה בעולם, בעל כורחנו אנו ממשיכים לנוע גם כשנעצור. ורק על כך למעשה מגיעה לנו הכרה, מגיע לנו כבוד, מן האלוהות ומן האנושות, לא על ההאצה הפרטנית אל על ההתמדה הכללית, כל אחד ואחד ראוי לכבוד- באם הגענו, באם הגעתי עד כאן, משמע שכוחותיי רבים מיני מספר. ועל כך מגיע לי כבוד. השאלה "איה מקום כבודו" היא הטרגדיה האנושית והאלוהית שמתמצת לכדי שלוש מילים. על האלוהות- היא נשאלת מדוע ישנה אנרציה כללית ולא האצה כללית. מדוע כדי להאיץ עליי לצאת מגדרי, לצאת מגדר הרגיל, לפרוץ הגדרות שנגזרו עליי מימי קדם- גדרות תורה, גדרות עולם. מדוע אין החיים, מצבם הטבעי וההתמדי הוא שמחה, תענוג, חוסר-ספק. ואם כבר החיים זה אינו מצבם, מדוע איני מקבל לפחות כבוד מהאנושות וכן מן האלוהות. למרות רעות התנאים הראשוניים האלו, אני נזרק מידי יום ביומו לרפש של הקיום- דכאון. בדידות. תלישות, חוסר משמעות, ספק שמנכר בי עד זוב. ואף על פי כן אנחנו, אני- ממשיך לעמוד.
וגם כשאני נופל לתהום בה שלטונם של כל הנזכרים לעיל. גאולתי היא אחת- התורה הקדושה. ושאני מדבר על תורה אני מתכוון לחמשת חומשיה, אלא לכל מילה כתובה באשר היא נולדה לעולם מתוך ההקשבה ללב ולמעין. יצירתה וצריכתה- היא מושיעתי. בסופו של יום, הדבר היחיד המאפשר לי לעמוד על הרגליים מידי בוקר- הוא העובדה שהתורה נתנה לבני אדם.


במבצר השן אני
חג ומועד, רצוא ושוב-
מן אין אחד למשנהו.
מסתכל מן המיצרים, החרכים,
התריסים המוגפים, דרך אשנבי העולם
החלל חשוך וריק ורק פניי מנוקדות באור.
עירום ולכוד, בשלשלאות של נחושת
ומסרקות של כרך-ברזל לוחשות בי ייאוש
מגירות ממני את המילים בשצף ובקצף
לבן על שחור.
מחטים של עיר-מתכת מחוררות את גופי ורוחי וחיי
מזרימות דמי מפלים מפלים של כאב על גבי הגוף
שהיה ענוג ואינו.
זו העיר.
אני יודע, זו העיר, חורשת רעתי, קדרת אובדני יפה, מהבילה ומבעבעת מארבע כנפות השמיים-
אני יודע זו העיר. זו העיר.
אך הפעם. זו הפעם שבועתי תהא קשה, תתקיים ותתגשם כעצם מעצמיי.
זו הפעם נדרי שנותץ פעמים רבות מספור
על ידי פטישו של הפחד
הפעם נדרי יקוים. הפעם אברח.


כעת, המוות בי איזה זמן. אני מתרגל לנוכחותו כמו לשותף חדש לדירה. הוא מלווה אותי, השתכן לו איפשהו על הגרון, בין החלק התחתון של הלסת לנקודת המפגש בין עצמות הבריח. נוכח לא נוכח, מורגש לא מורגש, כמו צווארונה של חולצה הדוקה מדי. אך תמיד נוכח.
איני יודע מדוע בא. וגם איני יודע מתי בדיוק עשה את משכנו קבע. אמנם דברים אחרים אני יודע.
ישנם התוהים על התרחקותי מן הנשים. החושבים כי המוות יש לו סיפוק מסוים, יש לו רצון הניתן לריצוי- באמצעות אוכל, שתיה, תרבות או נשים. הם טועים ותועים. אך אני בדרך המלך של המוות מהלך ללא שגיאה. אני יודע שהמוות והתשוקה שניהם כפלוס וכמינוס, כהתנגשות חזיתית של אש ושל קרח. המחשבה לבדה על אישה, מגעה, גופה, הבלה המתנשם הממלא את פי ונחיריי, מעוררת בי שאט נפש עמוקה. כל הדברים הללו מזכירים לי באופן הנוכח ביותר את הדברים הגרועים ביותר. אני בעצם חיה. המילוי וההחסר אינם ממאפייני האישה, אלא ממאפייני שלי בעצם. הגוף שלי, ובאותו המהלך גם הנפש שלי (!!), משתנים תדיר אל מול צרכי המין האנושי. אני איני אלא כלי להתרבות. אין דבר מפחיד מלהודות ולהפנים שהדיבור כולו על נשגבות האדם מתנפץ כנחשול על החוף כאשר תשוקה נכנסת לסיפור. אני איני שולט בי. אישה תוכל לתמרן אותי אם תרצה. כך אני מתוכנת. הנשמה, הרצונות, עבודה על המידות, הם הבלי הבלים. הם אולי עומדים במבחני הזמן והמרחב, אך במבחן התשוקה הכשלון מהדהד.
כמה מדכאת המחשבה כי אני גוף והיא גוף, מסריח ונרקב, וגופותינו המסריחות הן בעצם האדון לנשמה הנשגבה שלנו. ולא ההפך.


עליתי על המסלול המהיר לאינטימיות
כשאני נוסע על שני נתיבים-
האחד יעדו הוא אישה
השני יעדו אלוהים.
סחטתי את הדוושה
המנוע שאג בכאב ועוצמה מהולים
הלכתי על כל הקופה.
הכביש היה ריק
בשוליו- חלקי גופות ישנים
של אלו שניסו ללא הועיל.
הפיצול נראה ממרחק
שלט ירוק ובוהק
זועק "שניות".
שמתי גז
אני לא יודע למה ציפיתי,
אבל נסעתי כל כך מהר שכל החיווים שבקו.
עוד לפני שהגעתי לצומת
הרכב עלה באש
נשרף אל האין, לא השאיר פיסה-
נעלם כלא היה.
החקירה מצאה כי מוקד הבערה
היה בתוך גופי.
השגעון הצית אותי
השיגיון-לדבר
לאחדיות, לאינטימיות
לבלתי אמצעיות
גרמה לי לההפך לשום-דבר.
וכעת אני
איש, ברו חי תוכו מת
המוות בי לוחש ונושם הבליו
שמהבל הוא מוזן.
ואני נידון לכליה
ללא אלוהים ובהעדרה של אישה.


לפתע הרגשתי זקן מאד;
קשיש, גר בבית אימי הזקנה עוד יותר
מסתובבת כמו זבוב בלי ראש ברחבי החדרים
מצביעה ומציינת ליקויים.
אולי היא מסיחה את דעת שנינו
מפני המוות האורב בפינה-
הפיל שבחדר.
ואני, גופי לאה על שום מה,
מסתובב בבגדי השינה ברחבי הבית, סהרורי,
אל המקרר כאילו היה מקור מים חיים,
לפתוח לסגור ולפתוח. לצרוך.
מתעצב, פניי נופלות לבלי שוב, ערירי.
מחשבות על לעזוב
לשכור חדר היכן שהוא.
איך לא. אין עצוב מכך.
ופתאום זה מכה בי-
אני אמות לבד.


ומה ניתן לומר על נשים יפות
הייתי תפילה לידע לאיירן
באמצעות אותיות.
לאייר לשון אור
שיתלפף באורן-
להאיר הנשים, לעקר את השחור.
בהעדר המילים לשורר כיאות
עטי נוטף מור.


ומה נותר לכתוב על נשים ודמותן
על מזבח האלם הינני- עקוד
גופי התחנן בי- צייר צורתן
תאר מתארן עם ניקוד.
לצייר לשון צור
שהיא אבן קשה
להעלות ניצוצות במגע עור בעור
שהוא חמוקי האישה.


מן הצור, מרחפים רשפים בריקוד
מבקשים לחרוך, להסיר הקליפות.
בנסיון הכלת תועפות
היד מנסה ונכרתת,
הפה מנסה אך לכוד.
להשיל הקליפות.
להביט. לחכות.


שוב בעט נשמתי לשרטט ולכלות
תאריי ירכה הלמוד.


לא ניתן. לא.
כך זועק לי שכלי אך מוגבל הוא קולו.
זה פשרה של שתיקת אדמה
של דום לבנה וחמה
הם יודעים כי מוטב הוא לשתוק-
שרב טעם מר ממתוק.


28.10.16
נערך 27.11.16


עט אל החלון
אל האפור המרחף מן החוץ
מנשק את גגות הבתים.
זה חזק ממני, זה מאז ומעולם
רגליים יחפות הסות וטופפות
כשהענן נשבר, חלון נפתח
והחדר בנוגה מואר.
לבהות בכביש על גביו, מתמלאים
באנשים נמלטים מן הטוהר
גועש מצנורות מתגשמים.
מעטר את האופל, ישנו איזה נוהר
סמוי במרחב הארצי, הדואב
ורזו מנחם ומשיב את הנפש
מרווה את שורשי העיניים
ורוחץ את גזעו של הלב.


אני לומד לאט שהשתיקות יפות מהמילים
מכילות אותי
שהשתיקות הן מכל הלשונות.
לא משתיקות אדם
נשיקות לא שופכות דם.
טובה התהום מפסגה
מערסלת אותי


בתוך הערש הזה של בריאה
הארס הזה שאפשר לחתוך בו ולבחון
ולשאול ולהצביע על כל רגע ורגע שהיה
בתוך המכתש הזה
הרם
מכתש של דם
הוא הנפש (!)
אותו המכתש בו ליבי נכתש ומוקז
ונמזה אל הקיר.
בתוכו
אני חלון
ואליו אני חלון
מחולן, מחליא, מחולל ומחולל.
והאם החלון הזה
שהוא אני ואני הוא
שאני חלון
איפה הוא
ואיה אלוהיו
איה מקום כבודו ברחבי חדר
איה מצוותיו ותורתו והקשריו.
החלון ההוא שאני הוא
מה הוא עושה
האם הוא מניח וכובש ועוטר ולוחש ואוהב
מניח טוטפותיו
כובש את יצרו
עוטר מצחו זהב שחור
לוחש- וארשתיך לי לעולם
אוהב בכל לבבו, נפשו ומאדו.
או שמא שותק.
או שמא שותק.


לכדתי את אלוהים.
הצלחתי-
הכנסתי אותו לכלוב.
הצבתי אותו בפינת החדר.
רועד ופוחד הוא היה.
אם הסתכלת קרוב היה אפשר
לזהות שאריות של תפארת.
הכרחתי אותו להשאר, לא שיחררתי
אנסתי אותו להקשיב לתפילותיי
ג' פעמים ביום.
גרמתי לו להסתכל בי
עוטר את היד שבעתיים
כדכתיב
וכשסיימתי פשטתי את אותה היד.
עם הזמן הוא הלך והצטמק ונעלם
הכנסתי אצבעות דרך החרכים
בדקתי אם הוא חי.
הוא זע ברעד.
הכלוב היה לו ערש דווי.
יום אחד הכלוב היה ריק-
אלוהים מת.
ואני המשכתי להתפלל.


קולך מפכה מתוכן של שתיקות
אוזניי מחרישות
וכל שליבי ועיניי מבקשות-
לאהוב. בכל המאוד שבי.


והחרב של ההעדר נכוחה עד מאוד
נשלפת מתערה
משרטטת אותך באוויר בדמותה של שירה.


פצעיי סיני בי מתאחים
פצעים של החלמה
ועם הריפוי כואבים
פצעים אחרים.
עם העלמות המדבר
הפצעים הטובים שפצע בי הסלע נעלמים.
פצעים שהם החלמה
פצעים שהם שקט.


פצעי סיני בי
מחלימים לאט
הרחק מהים שהוא בית
בתל אביב הגולה, על נהר כבר.
היכן שהגוף נחבל
הנפש החלימה


יחזקאל ה'


שאנחנו שיער גלוח
גדוע ומת
שרופים, ערופים ונזרים אל הרוח-
שאותנו המוות לופת.


שאנחנו ילד ננזף ונצלף
באמתלה של אמת
עתידנו זוהר ונחטף הוא ביעף
מאיתנו אבינו שומט.


כלה חמתך, אז תחמול
עצור נאומך השגור
חדש את ימינו כתמול
קבצנו אל ארץ לגור.


את חצי הרעב הרעים הסט
היה מסתלח. עשנו חוסיך
זרועך חשופה- הרם והושט
קח מאיתנו מעט במספר, וצרתנו תחת כנפיך.


היאוש מגיח מן העבר ומן האין ומן הריק, מפציע ופוצע בדמותה של אישה, ופנים אחד לה, והיא אינה מכונפת, אך היא מתוך האש והקול. הדממה בהעדר וישנו סאון גדול של לב ושל מחשבות שנעות רצוא ושוב רצוא ושוב רצוא ושוב ברטט נרקוטי, ומסרבות להרגע או להרגיע. והיא כעין החשמל שאינו סטטי, היא כעינו של החשמל הנע והמניע, המזרים נהרות אדירים אל פסגתו של הר, אותו החשמל הלופת את החיים ומשליך אותם אל בור תחתיות, החשמל שאינו חש ואינו מל, הוא משהו מן האמצע הבלתי ניתן לשיום או להצבעה, הוא מן יש חמקמק שמנכיח בך את החיים ואת המוות באותה הנשימה. והיאוש כעין קרח מתוך האש או כעין אש מתוך הקרח, בלתי אפשרי אך אוחז כל וממיס עמלך באכזריות אין קץ. היאוש כטלפיו של סרטן בעל אלף ידיים, שמקיפות אותך מכל כיוון, ואתה בתוכו, ואין אור ואתה עומד ונושם ומריח ושומע רק טלפיים שצורחות תקתקתק, רוצות אותך בתוכן, וטלפיו של היאוש הן מן שיקוץ מוזר של כל הגפיים הקדמיים של כל החיות הנוראיות שהופיעו בחלומם של בני האדם מאז ומעולם, זרועו של תמנון וטלפיו של עטלף ואגרופו של קוף אדם וכפו של נמר אימתני ורעב, כן היאוש הוא כל מה שרע היה והווה ויהיה, היאוש הוא זיקית נוראה, ואתה רוקד ריקוד שהיה מצחיק בסיטואציה אחרת, אך הוא לא כעת, אתה רוקד ריקוד של יאוש אחרון ובוכה ובוכה ובוכה וזועק וקולך אינו נשמע, וגופך הולך ומדלדל מזיעה וטירוף ומהמשאלה להגמר כבר, ואתה הולך ומתפרק למרבה התענגותו של הסרטן-תמנון-נמר-אדם, יד אחר רגל אחר קרביים אתה הולך ומתמוסס כמו שפרח לוטוס מת אל תוך האגם, ודבר אינו נשאר, דבר אינו נשאר, דבר אינו נשאר


דבר אינו נשאר פרט לאותה עצם לוז שכל שתעשה לא תשמידה, והיא הדבר הכי קיים והכי חמקמק, והיא שלד של נפש ונשמה והיא חיה והיא מתה, היא בוערת אך איננה אוכלה, היא חיים למוות בעצמם, כן עד לשם טלפיי היאוש משגות, עד לעצם מעצמיי, עד לסנה שלי שנשאר בוער וסוער בסיני, מבקש להתחיות וגם להתעלות אל על כעשן נידף, אך לעד הוא יבער. עד לשם יד היאוש משגת, אותו היאוש המגיח בצורתה של אישה שפעם אהבת, ואולי עדיין, אך אלו הן כבר מפלצות אחרות שכדאי לא לעורר.


מנורות הרחוב הן שמשות הלילה
מסביבן עפים כוכבי הלכת שהם החרקים, חגים


כאן קיבלנו תורה.
פה ממש.
הים הנוצר באבחה
כך גם נחצה.
עתה התכלת מובנת
האש וקול הדממה הדקה נהירים
אני הולך בנתיבו של הזכור לטוב
אל כור מחצבתם של השירים.
בצלמו יצר את ההרים טמיר ונעלם
מתמרים אל הקץ, שמיים מזדווגים עם הגיא
כשההר מאדים אלוהים נאלם.
ההרים. הבט בהרים, אלוהיי.


כמה אפשר לרדוף, אחרי שבת, אחרי מצוות, אחרי אלוהים חיים. אחרי תורה, לימוד, ידיעה, טהרה. הדתיות היא רדיפה בלתי מפסקת ובלתי מספקת תמיד, אחר אני אחר, טוב יותר, לכאורה. אין בה נחת, לא עם אלוהים, לא עם עצמי ולא עם המצוות. בתור שחקן במשחק עלייך לשמור על תוצאה אחת 0. אין רווח. רק חוסר בפספוסים. וזה מתיש, געוואלד כמה שזה מתיש.


שיריי: לא מנוקדים לא
ערוכים לא מדויקים.
שלייה של רעיון חולף
תסתלק מול ליטופו של עט.
תמיד הם עוּבּר מרחף;
זו לעולם אינה העת.
שיריי תחינה גולמית
לא מנוסחת מְרחשת בקרבי גלים.
גלי חיים וגיל, של דם רותח
ממתינים להתנסח ולהשתלח.
שיריי אור עומד
בור והד
שיריי-הם-תפילותיי גלומים
בכל מה שהוא טרם.
שיריי גלי גלות המאיימים להשבר
להתגלות ולְהַגְלות חדרי ליבו של האחר
הנאחז גם הוא בתלם.
התחינה היא חומר גלם
שזועק אל אליו: חצי מים
חצי לימון פעמיים
מלחפלפל.
בחישת רחמים ופשרה.
טעימת אהבה.
תחינתי לשכינה
הגלי
גלי לי רזי השירה.


יום הולדת


עובר לידי
משב רוח מצמרר של קיום.
מהו אם לא
קונספירציה קפיטליסטית.
מהו אם לא
עשן בלי אש
רוח רפאים של צירי לידה.
אני שואל את עצמי אם אני בז
לרעיון של תזכורת
שאתה פועם
שאתה קיים
שאני חי.
מהו אם לא חג המולד
האש בוערת באח
סוודרי צמר, שלג ועץ
וכוכב ניתך
כשבחוץ סופה משתוללת.


ילד רוכב אופניו
ונשמעת זעקתו רוכבת בחלל
אמא
איך לעצור
ואיך מתאזנים.


גם אני שואל.


איני זקוק ליוזמות דאלול
לפתרונות
האוויר לבדו ממלא את החלול
גולש אל נפשי בבתרונות.


הימים, הזמן, הולך וכמל. השמש, ואיתה החיוניות, נעלמת בחלל כמו טבעת עשן. זולגת בין האצבעות כמו הייתה טיפה של מים. הימים בורחים ממני אל עיר המקלט של העבר, ובכל יום שעובר משאירים בי את ההבנה המחודשת שלעולם לא אספיק לכבוש דבר. בעודי מתרגל אל היום, קורץ אליי הלילה. כל דבר שאעשה נידון לידיעה חלקית, לנגיעה מקוטעת. לא אהיה יום ולא לילה, לא אהיה אל ולא אהיה חיה לעולם. גורלי, גורלנו, להיות תקועים באמצע, בין היום ללילה ליום, מחפשים כוכבים בנרות או סורקים את השמיים בטירוף אחר הנץ המפלח את האופק. ראש חודש רודף חג רודף ראש חודש, במשחק של המילוי וההחסר השמש והירח משחקים. הם מעמידים פנים שהרצוא והשוב אינם טוחנים אותנו הדק, סוחטים מאיתנו כל טיפה של איתנות ויציבות, שומטים את שטיחי השגרה תחת רגלינו, אכזריים ולועגים. גל הטירוף הזה שהוא אבן השתייה של העולם, שגואה ושופל, מחיה וממית אותנו בכל יום ויום.
ועם המאורות הגדולים והקטנים שנעלמים מידי יום ביומו, נערמים במחסן הגדול של האור אי שם באינסוף, המאורות הקטנים והניידים מעשי ידי האדם משקיעים את כל הוויתם בקדחתנות בניסיון להאיר את שאינו ניתן. בלילה, העולם לעד יהא חשוך. האדם מסרב להבין, מציב פנסי רחוב ונורות פלואורוצנט על כל צעד ושעל, מתעקש לסלק הרבה חושך עם מעט אור. מסרב לשקוע עד הצוואר במעין המפכה של העלטה, להתענג על התזכורת היומית על כל מה שמחוץ לטווח. החושך העוטף את כל החוץ וכל הפנים, משאיר אותנו בחוסר ידיעה מוחלט, בלתי מסוגלים לזוז- מזכיר לנו את כל מה שישאר בלתי נגוע, לעד. זוהי היומרנות האנושית, אוהבת עצמה שוכחת את האמת, מעמידה פנים, גוערת במרחב ובזמן שיתעוותו כרצונה, ועם כל גערה קריצת טירוף. האנשים הולכים ובלים, הולכים ונעלמים, מאפירים ומתקמטים הם משתפים פעולה עם המירוץ המוזר של הקיום, שמועד תחילתו אינו ידוע ומועד סיומו אינו מוכר, ואף קיומו מוטל בספק, הם קודחים עצמם לדעת בניסיון להשיג עוד. אהבה, זמן, מקום, בצע כסף. איה האיש המבקש את הפחות? האנשים נעלמים וכלים, שותקים אל המראות, בוחנים את הקמט החדש, חושבים עליו משהו, משהו טוב או רע, אין זה משנה. הם חושבים, זה העיקר. אני חושב משמע. שיוויון הנפש אינו בנמצא. הטירוף נדמה שנוגס בכל חלקה שכנה, משאיר איים מרחפים של רגבים תלושים, שוחק את הגדרות המעטות שבניתי בעמל רב, בניסיון החלש לגדר ולהגדיר את עצמי ואת שכניי. החלקות סביבי הולכות וקורסות אל עצמן בשדה הכבידה של השגעון, ואני קורס גם אני ומעמיד את הפנים. חבריי נעלמים וכל מה שאני אוחז בו נעלם בחלל. שאריות של אהבה מתחננות לתחיה, אך אני מכיר את תכסיסן. הידע היה ונשאר אין סופי ובלתי מושג. כל המילים של העולם כתובות ומחכות, אך הן אינן יודעות כי אל מול האינסוף אני נשאר משותק. העולם, האנשים, ממשיכים לרוץ- אני מסתכל מהצד, אדיש, רז העולם באמתחתי. הכל הבל. בערוב הימים רק קהלת נשאר, אומר את מילותיו, גם הוא בטירוף אך רגוע ויודע, כמעט משעמם. "הכל הבל, הבל הבלים אמרתי" הוא אומר בטון המשועמם שלו, כי כמה אפשר להגיד את אותו הדבר, כבר שלושה אלפים שהוא מספר את הסיפור של העבר ומתנבא את נבואתו על העתיד. החיים מתמצים בהמתנות, בשעמום, בהזדקנות שנדמית לנצחית יותר מהאינסוף עצמו, בכישלון האנושי לאחוז ולדעת, להרים ולהדביק את כל חלקי הקיום יחד, חלקים שמתפזרים כמו גולות מידי ילד מאושר ברחבי הבית המואפל.
ובסופו של יום הגוף הנקי מתעטף בשמיכה הדקה, רעש מאוורר ברקע ממלא את הגרון באוויר המתקרר. זה עתה התנקה הגוף וכבר ישנם סימני דביקות, שובלי הריחות אותם אנחנו מתעקשים לסלק לעד מחווים אותותיהם בנקמה חמוצה-מתוקה. הגוף ההוא, המדיף שוב, הפועם בטמטום בלי לשאול לשם מה, מכיל את הנשמה המתה שלי, שרוצה בכל מאודה להתרגש ולאהוב ולהרגיש ולהרגיש ולהרגיש ואינה מצליחה. הגוף הוא הכלוב החי הכולא את המוות, משמר אותו מפוחלץ וחצי ממומש. והנה, נגמר היום, עם כל רגע שחולף עיני האנשים מאדימות ונרפות, הרחובות הנוהרים הולכים ודוממים ומצהיבים, השגעון האנושי עובר לאט למעון הלילה הזמני שלו, מבטיח בלחישה שיחזור. חצי סהר מנקד את הים המרסס אגליו בזעם, שמיכת הטל חוסה על לבבות הדשא הפועמים. וישנו רגע אחד, שהוא מהות הכל, בו העיניים הבוהות סומאות אל תוך הריק, ואני לבד באמת, אני והגוף הלעולם לא מושחת לעולם לא מושלם שלי באמת לבד, ממש לבד, ברגעים בהם הכל קורס אל תוך עצמו והכל עולה באש למעט השלד של הנפש שבוער ואיננו אוכל. זו הנפש, הנפש היא סנה יבש החוסה במערה בארץ ציה ויבש ללא מים, בוער מתוך האין, ויש איזו שדרה שלא תמות, כמה שתחבוט בנפש ישאר בה איזה שביב של ענף חרוך, איזה קורט של אין סוף. ברגעים בהם הכל בוער אני באמת לבד. שנינו ביחד לבד, אני וגופי, כסוהר ואסיר, ואין דבר שיגע או יחדור או יבין את המהות, וגם אני איני נוגע או מבין, ואני לבד עם גופי, שנותן בנשמתי את אותותיה הלאים והאילמים של הנחמה, כך אנו לבד, לפחות אנחנו ביחד.


חכמת האור בעולמות הרעש


חכמת האור בעולמות הרעש
פקח את עינייך ושמע את האור
הנח לו לזרום אל תוכך בגעש
הבט, התענג על קולו של התור.


אטום את אזנייך מרעש גואה
הבט בו וצחק על הבלתי נראה
רקוד ריקודו המוזר של הזהר
רכוב, התענג על ערפילי הטוהר.


המר את חושייך, סור אל הטוב
רכות הענן הנוגה מחכה
רחק משאגת אריות ומגוב
ואחר הרעש- אור, ודממה דקה.


בעולם בו תפקיד המילים
לנחם, להשיב את הנפש
הן מתרבות, הן תילי תילים
הן מרחפות באוויר ונפשי מתבוססת ברפש


שקט-
איילת של שחר מדדה בין נתיבים
מפלחת כביש בדרכה הימה
להעיר את האומות.
חיה פצועה של בוקר.
ראו, איילת של שחר
קטועה וגדומה
אך היא כאן.
הביטו, המקום עודו ריק
ועודנו שקט
ישנו קול של דממה דקה, ניתן
להרגיש לפני הרעש.
ומקום שיש בו שקט יש בו תקווה.
גם מעוטו. מקום שיש בו הדף של דממה.
יש בו תקווה.


שובו בנים שובבים


שוב הרטט
שוב.
ילדים עטים אל חוף
בגוף רועד בלב רעב
בונים והורסים ארמונות.
שוב סוף קיץ
שוב רזי אלול נלחשים בי
ואני אדיש אל מולם
ואני חסין מול כולם
דווקא עכשיו.
שוב
כל האורות אומרים לי נחת
מאותתים לי שוב
אך כל נימיי שרים לי "נדוד".


אוגוסט. טו באב. נקודה של אהבה ברצף של חורבן. אין כמו לוח השנה היהודי בכל הקשור לניגודים בלתי אפשריים, כמעט אכזריים, שגורמים לטובים שבזקנינו לזרוק את מקלות ההליכה ולבצע פליקלקים רוחניים ורעיוניים באוויר.
הירח המלא מזכיר לי את כל מה שיוותר רחוק לעד- במבט כנה וקצר ניתן להבין שאלו הם בעצם רוב הדברים. הכל נצבע בתערובת מוזרה של לבן, שחור וכתום. צבאות השמיים עטויים חושך. כך גם ההרים שלפנים והים שלוחש בגבי. את פסגות ההרים מעטרים כתרי חלל, מיני-גלקסיות כתומות מעשה ידי אדם, בהזמנה אישית. יישובים יישובים פרוס העם היהודי היושב בארצו. בנוסף לגלקסיות האלו, המרוחקות והשקטות של הבורגנות הישראלית, ישנם שבילי חלב, נהרות עצומים נושאים גלים גלים את דוכיו של כל מה שקורה עכשיו- גל, גל, גל. רחב הוא הנהר הכתום הזה של האור הממלכתי, שמאיר את הדרך בגוון מוזר ומתמיה, שנהיה דם מדמי העיר והבטון, ומבריח לסטים וחיות רעות. ואני כאן, באוטובוס החתום, המוקף בנוגה הכתום, עטוף עפר דרכים ואפר החלשים המוטלים בצד הדרך. ובתוך האוטובוס המלא לעייפה, השועט אל ההר, ירחים קטנים מרצדים על פניהם של בני האנוש המעיינים, כל אחד ומעיינו שלו המפכה אור לבן ורך. אין קול ואין פוצה- בני האנוש שותקים, שוכחים את הבריאה ואת הפלא, שוכחים שלא טוב היות. ולעומת קול הדממה הדקה הנפלטת מפיות פעורים, עם קול הדממה הדקה- רעש, שאון גדול של מנוע ללא מנוח, שזועק "הלעיטוני" ללא הפסק, וגם אם נשאלהו במה יחפץ, יתמיד ויזעק המנוע, וגם אם נלעיטהו, אף על פי כן, נוע יניע ויזעק. יזעק ולא ינוח. שכחו בני האדם וזאת יזכיר המנוע המתמיד, שהבדידות היא היא אם כל חטאת- והיא הפעם הראשונה בה האלוהים הביט ואמר- לא טוב. לא טוב.
ומבעד לכל החושך הזה המוזכר לעיל והמאורות הקטנים הנכשלים בתפקידם, גופי יושב ונפשי פועמת בקרבי. לאין היא פועמת- זאת לא אדע. אך פעימותיה נכוחות מאוד, והיא רוחשת וגועשת בסבלי סבלים וייסורי איוב הבאים עליה מידי יום ביומו. ורק השינה תהיה לה, לנפשי, למשיבת נפש, למנחם. האוויר בחוץ מהביל וככל שהאוטובוס מתרחק מהחוף ניתן לדמיין שיפור דק ועדין מהלחות של מישור החוף הישראלי, אותה לחות שהייתה לרועץ וצורר עבור העם היהודי היושב בארצו, שחתה גחלים על ראשי הצדיקים והטהורים, אותה לחות שהיא גרדום. וככל שנעלה אל עבר העבר האחר, אל עבר דביר ליבי ונפשי, כך עמנו ידו על העליונה, וכך ממשיך ופוחת כוחו של הסיטרא אחרא, או שמא יש לומר סיטרא ימא, שהים הוא גלות ואינו ארץ והוא הנמוך מכולם, ודביר קדשי מעלה מעלה, והוא טבורה של הארץ. ככל שנעלה כך יהפך הגרדום לקרדום לחפור בה מקום לשכן את שמותיהם של השפיות וההגיון והעדינות, לחפור בה את כל הבורות הקטנים והעדינים והמדויקים בהם נגדל את חבלי המשיח ובהם נטפח עקבותיו. וככל שמתקרדם האוויר כך ייטב.
וגופי אינו דואב, כולו ציפייה למלחמת השיווי והמשקל באבן ההר החלקה. הוא דרוך וקשוב ופועם. אני לבוש בגדים קצרים, והאוטובוס מלא באוויר קר כקרח, ומבעד לטריקו העדין המעוצב לשום מיזעור נזקי הגרדום, הגוף מרגיש עדין ושברירי ורועד- מוטל רצוא ושוב עם בלימת הבלמים, חומו נאבד, אך עודנה מורגשת התרגשות גדולה ורבה.
העיר נשקפת עתה. אנו עוברים מעל עמק הרפאים כדי להפיח עוד חיים במה שבין כה וכה יחיה לנצח. מראה הגלקסיות המרחפות של עיר הקודש מעלה בי התרגשות פתטית כמעט, אך פשוטה- התרגשות של געגוע וזכרון. שכחתי. שכחתיך, ירושלים, אהובתי. ונשכחה ימיני. מצפניי נשחטים תחת הגרדום מידי יום ביומו, ואני אובד עצות וכיוון. נדבקה לשוני לחיכי, ולעומת החוסר, אני עוזר כח אחרון להשבע- לעולם לא עוד. לא אשכחך. אני נשבע, אהובתי- את שומעת? אעלך לראש שמחתי, וארקוד איתך, צוהל ורוגש ודומע.


אני בא אליכם על מנת ליפול.
צועד בהכרה מלאה אל ההתרסקות והגעגוע.
להמשח בשמנו של מה שאינו, לשחות בים החיסרון. להריח ריחות נעלמים ולשמוע קולות שבזכרוני נערמים ככל שהימים עוברים. להקל, להביא מעט מן האז אל הכעת. לתת לגעגוע לצבור תנופה מחודשת.


מידי פעם בפעם ניתן לראות
באוטובוסי העיר בחורים צעירים ועיניהם טרוטות
אגניהם בוהקים ולאחר הסרת הלבושין
כל כולם יעוד יחיד-
ניתן לראות ברחובות העיר
עלמי חמודות שעיניהם נוזלות ממושבותיהם
או מתאדות, נכנעות לצורר האיום ושמו אוגוסט
בהגיעו אל חופינו-
ניתן לראות במשרדים, בהמתנות
אנשי חיל צעירים גופם דביק ולח ושזוף ופועם
אל מול הרעיון הזה של אחד, של איחוד, ושל יחד.
ניתן לראותם נושאים שקיות שקופות
עמוסות קופסאות של פלסטיק
כלים שבורים מועברים מן המאורה אל התאורה
אל אימותיהם המצפות
למחות דמעה מן הלחי
ומן הכלי שאריות אוכל נרקבות.


להעטף באור ובאש
להתפלש ברמץ.
ללבוש בגדי להבה וחרך
ולא להתאכל.


המגבת שלי היא טלית


המגבת שלי היא טלית
של תכלת ואור
עם הנץ חמת שבת- תפילתי נשמעת
מדר דר.


עיטורים של לבן ותכול מתמזגים
בסינוורי-רוּם וחושך העומק
כשתפילה נלחשת בלשונות הדגים
לבן לחיי בצבע הסומק.


ים זה, הקדום, שני לאינסוף
מושח אגליו בתכלת-כחול
שפע קודש מאיר מעומקו עד החוף
ברוך אתה בורא את הים הגדול.


בשירת הים של שחרית- אדם חופשי
בשבת הקיצית
נחשולים מחפים על ראשי
מִשְׁבָּרִים משליכים בי ציצית
גדול וקטן כאחד
בדָּכְיָם מחזירים ברכותיי.
האדוות מרצדות אל רגליי
מלחשות: עלינו לשבח.
זאת כבר ידעתי.
תפילתי היא דום של הדר משתלח
נמשך מרגעים בם נגעתי.


ביוצאי נוטף מהרחם הזה ונפעם
עוטה טליתי, מגיף עפעפיי
מאזין לברכת הכהנים של הים
הו אלוהי- אללי לי, אללי.


נסענו.
שתקנו.
רגליו לוחצות דוושות
רגליי נחות מהשעות.
הברכה מרחפת על הדרך
נלחשת בהיטס הגוף
בפלבול אל העליון
והמילים לא קופאות על שמריי היחד
כל מילה מקבלת מקום
ומעניקה מנוס מן הפחד.


שאין בינינו אלא המרחק בו האור נוהר
שאין בך אלא בדידות למרות אנשייך שבך
ואין בי אלא יסוריי.
שבי כיסופיי הכווים את העור
ובך העתיק הקדוש המפיץ את האור


מתתי מליוני פעמים וקמתי לתחיה.
כל יום, כל רגע אני מת וכלה ונרקב
ונטמע באדמה.
מאדמ לאדמ ה'.
וכל יום כל רגע אני שוב קם ונולד וצווח
אל מול האור הראשון של שמש הפלאורוצנט
ובועט ולומד את ההלך וחושב ויודע,
וחושב ויודע כל רגע אני נופל וקם
בנשימה אחת.
ואני איני אני כלל
ותאיי גיס חמישי בקרבי, תאי אחר הם
שריון קשקשת של ניכור
מרוב החיים והעדרם רצוא ושוב.
ותאיי אינם תאיי הנחלצו עימי מבטן אימי
ואני איני אני כלל, אני אחר.
כל רגע אני חי ומת וחי שוב
כל עת אני עולט ונוהר, עולט ונוהר.


הגלות הירושלמית
ה-לא בית
הוא מעוני.
כאן שמי שוכן.
במרחבי הזרות הננטשים לעת ערב
הנדחים על ידי הכל
כאן גלותי. כאן ביתי.


לכדתי את אלוהים
כלאתי אותו
בכלוב קטן בפינת החדר.
עד שהוא התכווץ ומת.
פניתי אליו פעמים ביום
לא לשיחה, לליטוף;
לתוכחה, להטפה. דרשתי
את שאינו ניתן.
צעקתי ממנו, בכיתי בו, פיללתי תחתיו.
ללא מבט.
והוא היה שם אך הלך והתכווץ ומת
כמו חשופית נדקרת עם מקל ללא הרף
כמו חשופית שפצעיה נזרים מלח
הולכת נעלמת.


אני מת.
כלומר, אני חי.
אך אני חי
כי איני מת.
חיי אין-הברירה האלה
משולים למת.
אין בי תפילה
כי אליי הם אויביי
בתחבולות תעשה לך מלחמה
ובתפילה אני חסר הגנה.
בפנתיאון צלמיהם של תסביכיי הפרוידיאניים
ומעליהם על הכס- יוצרם.
החיים מתחילים בי ונגמרים.
גם המוות.
אני משותק, מנותק
מכל רעיון על מעבר
על עבר הנהר.
על לא-כאן-ועכשיו.
על מחר.


אני מת.


איני שר
איני כותב.
איני רעב.
איני שועט.
אני מת.


איני אני.
איני מתפלא איך
ארך הכאב והתפתלה והדרך.
אני מקבל אותם כמות שהם.
איני מרגיש דבר
מלבד הכאב והפחד.
אני מת.


שלש כניסות לגהנום
במדבר, בים, ובירושלים.
ושלשה חרכי יציאה
מהחומה של הכאן והעכשיו.
הראשונה נקנית במעבר הגוף בייסורים
בחום חורך בחול נושך
במדבר
דרך סבך של אש וקוצים
קדימה
הגוף נגדע ומתאחה, נגדע ומתאחה.
והוא לא ישבר. הוא לא יכנע לכניעה
הוא ימשיך להגדע להקטם להנתץ להמלק להמחק
בניצחון של אלו שאינם רואים.
השניה נקנית בכניעה
בשקיעה בלתי פוסקת אל חושך על פני תהום
באור הנעלם, בלחץ נערם
בים
בגוף המתפקע.
יש נחמה בהרפיה.
השלישית
דרך יציאות החירום.
רק תחליט תקפוץ מן החושך הנשאר
דרך הצוהר המואר
אל ראשו של הר
ציון.


אני שועל בוער.


אני כותב כדי לדייק את העולם. ואת עצמי. המילה היא הסכין והאזמל איתם אני מגלף, מפסל, מחדד את העולם. כשאני לומד מילה חדשה ואני כותב אותה אני משחיז את הסכין. ועם הסכין הזו אני מבקש לבתר את העולם, אני מבקש אנשים ונשמותם לגעת בהם בדיוק, לדקור לרגע, ולשנות צורתם לעד. ובסכין הזו אני מבקש לפלח את ליבי ולגלף אותו שוב מן האין.


הגחלים הלוחשות נדמו
הבערה בוערה.
האש שלי תיקוד תמיד
עד שיחל העתיד.
העתיד הוא הווה
ואני כבה ומת
הלב הצמא רווה
בתוך הריק העולט.


ומן הסתם
צומח משהו אי שם
החומות לכדו, הלב נאטם
מתוך הסתם אני נרדם.


אין בי הפלת חומות
אין בי שבעה סיבובים ושופר, אין.
אין בי אמון, וכתר,
אין לי כעת. אין לי עצמי על מזבח
הייתי מגיש לך אותי מהביל ורותח
על מגש הכסף
אבל אין.
לא כעת ולא מעבר לפינה.
אז איך תבואי
איך אפתח.
איך אני. איך איתך
יש בי פחד חרדה וחיזוק החומות
יש בי ערעור וביצורים וטינה ומחשבות
יש לי נפש שרצה באלף קמש, יש לי רוח שנופלת
על ארץ ממש.
אין לי ביטחון בהשם ולא בכינוי או במינוח
יש לי מצור ושיגעון ונקבת השילוח.
יש לי תהום וטירוף ודחיקה לפינה
אין לי אמת ושלווה וחכמה ובינה.
אני מפחד;
כרגע לבד.


המים נוזלים אל החושך
איך בראת תהום שלא תוכל לגשר?


ירושלים
אם לא היית הייתי - -


עיר שוויה קיבוץ גלויות
שברון חלומות
נצנוץ של אבנים טובות.
האבן נובעת מאליה,
בכל
מקום ללא הקשר
לכמון תחתיה.
והרחובות נהר
של ארץ חיים, שופע
ללא קשר לנסתר.






לא תלכוד את הקפלים הנוסקים של האור והצל
מהשחור אל הצהוב אל האדום אל השחור המגוון
לא תלכוד.
והלכלוך שנאסף ונשטף נאסף ונשטף
מידי יום ביומו.
ומרבד הרקיע שמנער את החמה
שמקיא אותך מהחום ומחמת המיאוס
והלבן הנוגה שמחליף באבחה את הבוהק והמשמיד.
צל עץ תמר באור ירח
ואין אור ואין חושך והשמש אינה והשמיים שחורים
שחורים אך זוהרים, קורנים שחור זוהר
וישנם אינסוף גוונים של שחור
ישנו שחור של עץ מואפל
ושחור של שמי הזוהר ושחור דשמים עולטים
ושחור של מדבר קרוב ומדבר רחוק
ושחור חשוך של שמיכה מגוננת והשחור הכוסף של דירה מתכספת






יוני עכשיו
ואיפה נובמבר
מי חושב בכלל בנובמבר
מי מדבר כאן בחורפית.
מי חושב במעילית, בצעיפית, בכירבולית
מי מעז לפנטז
על חיבוק
כשעתה ריבון הדיבוק של הקיץ
האוויר הוא החיץ.
מי, מי בכלל יהגה את הקור
כשבהכל סינוור האור
עת הזמיר הגיעה קול התור
התאדה אל החור השחור.
עתה, כשריבוני הלחות והטל נלחמים
את מלחמת העולם, מי ינצח
מי ידמיין משקפיים, רבבי טיפות
מי יחשוב כפור, ורעד, שערות סומרות.
לא ניתן. אי אפשר לדמיין
את הרחוק מכל.
את הקצה של העולם הנאבק, את האינסוף
תביא הנה אך בת הקול.


בעיר שלי שהיא שלך שהיא שלי
אין בעלות.
בעיר ההיא
דווקא כשהארץ מדרדרת או מתמרת
הלב גלוי וידוע
וכשהכל רועד ואין ישר בנמצא
הגוו מרגיל עצמו לכפוף
להתיישר עם האמצע.
בעיר הזו
הכתום הוא הדיוק של אלוהים
אותו האיזון בין הצינה ללחות
בין הזרימה לדביקות.
ואני כובש סמטאות ברגליי יחפות
רץ, אגלים מרחפים באוויר
קווצותיי רסיסי תהות
כפותיי שחורות שובל של חושך אחריהן
עולטות את הנשאר
איככה ארחצם
ואני ערום ועריה
מגיע, נמצא. קולי דופק
ואור עובר על כפות.
המנעול אינו.
פתחי
לי


איני יכול עוד.
צעקתי
ועתה אני לוחש.
איני יכול עוד.


איני רוצה עוד.
אני מבקש אחר;
לחשתי אל מולך הנשברת
לאלפי אגלים
וזעקתי אל מול דמותך הנישנת ומשתלשת
מתוך הגלים.


את צודקת
אמת ושיגעון חד הם.
מהאל"ף אל השי"ן
ואני על הסף של לגעת
לאחוז, לכרוך את ידיי שבעתיים
באותה האש.


והוא שלום
והוא אדום
לא כדם אך כוורד
והוא כמרד
שאינו אלים
הוא כגאות הגלים
והוא גואה והוא דואה
והוא עוצר ותוהה
על אפיים של הדברים
הוא המצאות האינסוף של השירים
והוא נוכח ונעדר
הוא בעוז ובהדר
הוא אני והוא אתה
הוא לעד והוא עתה
הוא אין סוף והוא הלום
והוא שלום.


להאבד בין אבנים
בנקיקים רבועים של כעת
ברחמי ברזלים
בשליות אבן מסותתת, מבויתת.


לפרוח מן המיצר אל על
להנתק מן האבן המחלקת
להוולד מתוך מימי המטר והטל
להאזין לצבעים ולשקט.


את אומרת שוב.
ואני זועק, ליבי רוחש די.
ואת אינך שומעת את הדי החלוש, הקטום, הרגום שלי.
אומרת שוב.
נשמה אחת
שאומרת את הדי ואת השוב.
איך?


אלו הדברים הקטנים
המתחבאים בקפלים.


והן כולן מסתכלות בי והן רואות את הברית
את הדם, את המילה האחת,
את הארונות המזדחלים יחד אל רחם האדמה,
להוולד שוב,
את היבבה.


החיתיות שורטת אותי, קורעת את קרום העדינות שאני מנסה להתעטף בו;
ודרך הקרעים מטביעה אותי בזרע רותח, ששורף את העור ומבריא ושוב שורף.


את כל הכבישים משפצים כש
אני בם.
וכל דרכיי פיגומים פיגומים
ואני דם.
מוטל, זרוק, שפוך כחימה
על האדמה, סופג סופח
את הלכלוך והאימה.


ל"ג בעומר


כשאתה רואה אש אתה מבין מה זה נשמה.
אתה מבין מה זו בערה
מה זה כליון. מה אלו געגועים - -
כשאתה רואה פריחת הכוכבים באוויר
אתה מבין מה זה סנה שאינו
מה זה אין, רוח ורעש ואש
ושקט


כשאתה, אתה מבין מה זה הר נבו ועמק
אתה מבין מי אלו העורבים המכלכלים
מה זו מערה


רגליים יחפות על גחלים
והעור החלק מבעבע
מהביל את עצמו אל הנצח


ואיזה מן ירח זה
ארבע חמישיות הירח
איזה מן מספר זה י"ח.
מי אתה הוד ואייהו, ההוד שבך
ואיך תכיל את הנצח?
איך את האינסוף


ואתה בא מלמעלה אל המטה
מהחושך אל האור
רגלייך חרוכות בעפר הארץ שובל של חושך אחריהן
והאש עוד מרצדת בי
והנשים
אני מאזין להוד שלהן מתחנן אל הנצח שלי
תמלא אותי
ומבעד לתלתלים ולעיניים אני רואה ומריח את הרחם שלהן זועק
בוא אליי. תקרב.


כאילו שאפשר בכלל לדעת לאהוב פחות.


ספרתי לי ממחרת השבת
ספרתי את הטבע ואת מה שמעליו
את העומרים, את תנופת ליבי הרץ
ספרתי כל צעד ושעל בריצת האמוק המונעת
מהאדים של האביב
מסמי השיבולים המתאדות
משכרות הגבעות הנשרפות
ספרתי לי מעגל שלם ועוד אחד
ז - א
מהחסד אל המלכות ושוב ליטוף
קטן אחד של חסד לפני שנחזור אל הכלום.
ואני לא מבקש להביא מנחה חדשה
אלא עתיקה. ושאני אהיה חדש.


ואין בחינה של עמידה בעולם
אם ידך תקפא הלב עוד יהלום
גם אם מלחמה תמיד יבוא שלום
גם תלך לישון תמיד אתה תחלום


וגם אם נעצור העולם ימשיך ללכת
ידרוס אותנו ואת עלי השלכת


תן למילים לעשות בך


תן למילים לעשות בך את האסור, המפחיד
תן להן לבנות בגופך את עצמך גיד אחר גיד
תן למילים לעשות בך שמות
להגות אותם בך, אות אחר אות
תן להן, תן; לאייד הכתלים שבך
לפרק חדרי ליבך, להגשים משיכה
אל אחר.
תשחרר;
תן להן. עצום עיניים, הקשב לניגון
צלילי הדיוק מחסלים כל מיגון
שחרר הגבות הקפוצות, הכתפיים נרפות
ראה את פאר האותיות החפות
מְדָּבָר שאינו עצמן. הפל החומות. עתה
תן להן לברוא בך את שאינו אתה.


הבית חשוך עתה
ואני מדדה,
קירותיי לועגים לי מן העלטה
מתקלים אותי.
עיני פתוחות לרווחה לשווא
ומתוך הצלמוות אני הוזה את עצמי
מהלך בין שיבולים, אני רואה את הגב
אין קול או עונה לאחר שאזעק את שמי.
נוגע לא נוגע ביד הפתוחה
בשיבולי הטירוף, בשלפי הבדיחה
בספיחי אי ההיגיון.
בפאות השיגעון.
החיזיון המתבדר של הלהט
החרב מבקשת לערוף
את נטיעותיי לכאן ולגעת
ברחוק כמו בקרוב.
השיגיון עוד נותן בי אדוותיו
השוחות על האינסוף של השיבולת
האוויר השחון מהביל תבואותיו
של שדותיי הנטרפים עד קצה היכולת.


ושוב הרצון הגדול מביס את השעות הקטנות
ולא בגלל היתרון היחסי
שוב המלכות מובילה את הכתר אל המחוזות
של הבהמי, הארסי.
שוב אל השדרה של נעים הזמירות
אל השידרה ההיא, העוברת כיסוד המוצק במסכת תאוות
אל השגרה המטורפת
אל התודעה המרחפת.
שוב באופניים לא לי הלב מנווט דרך גבעות תל אביב
דורס את הכל; את הגן, את הביב.
להגיע. להחזיק את ידה.
הריגוש הוא בלתי נלאה וזו הטרגדיה.
ולנשק אותך זה מעל לטעם ולדעת
את יודעת
שזה לא אני עתה
זה האני הבוער של הלילה, זה אני ששתה
את נקטרך.


ובתל אביב תורי עתק אל הפארק, אל המקדש, אל הזבחים. יום אחד הישראלים בוכים על בשר מת אחד ולמחרת סועדים לבם האטום על בשר מת אחר. שבוע אחד מבכים על הפאשיזם, על הגזענות ותוצאותיה, שבוע לאחר מכן עולזים למראה הכתב האנושי היוצר 'עם אחד- מדינה אחת'. חיים שלמים חיים את חייהם החופשיים על חשבון חופשם של אחרים, ובלילה שהוא תמצית הכל חוגגים את חופשיותם.


הצבי ישר-
אל על במותי.
כחל לא יכנף
לו גיבורים - -


הם ואנחנו.
בבית העלמין כל העולמות נפגשים
עולם ההם ועולם האנחנו.
והם אינם נראים.
הם נחבאים בברכות הדשן
השופע מבעד לשיש של הנצח.
ומהם שיח בשרני ניזון
מנסה להעביר אותם אל הכאן מן השם
דרך השורשים, הנצרים, הניצנים.
להחיות את שאינו ניתן


ואנחנו ישננו כאן, גלויים.
בין האמירים השמש מנקדת את השמות.
אפילו הניקוד מרקד.
מבטנו נע על פני מה שיוותר דומם.
מנביטים את זרעי הזיכרון העקרים
המצמיחים את הפרחים של האין.
מתפלאים איך הם כתבו את הדיוק
אותו אנו מחפשים בנרות הנשמה-
מחפשים ובוערים.
 
אין זה הוגן.
שמות שמות
והמקומות הריקים על לוחות הזיכרון
אינם משאירים ספק בנוגע לבאות


אחר כל הזמן הזה הבדידות ישנה
הקנה המתהדק לאט סביב האין.
התהומות הנפערות לפתע במרכז החדר
כל דבריי נשאבים חוץ מ - -


זה כנראה כאן להשאר.


הזכרונות שבים אליי ברגעים המשונים






לעשות
שקר
בנפשי.
לא אוכל עוד.
עשיתי שקר
בראתי אותו במו ידיי מן הגלם שנותר.
בראתי את הצלם בהיכלות הלב
בחדריו סגדתי אפיים.
בין כתליו- בגדתי.
עתה יש להחריב ולבנות.
המלך
הביאתיך חדריי הפועמים
הראתיך מבעד לגאות הוילונות הלבנים
אל הדביר
בין הכרובים התגשמתי
בעין החשמל התרה אחר קמטי
אלוהים אחרים על פניי.
פערתי עצמי, רועד ומוכן, מתחנן-
הכנס.
ובעזבונך
איזו ברירה נותרה מתוך כל הריק הזה
אלא להגשים
הרי האגרוף נועד לאחוז.
לבגוד, להפנות את העורף;
העין בוהה אל האופק.
לעסוק בכל מה שזר.
המלך
הביאתיך חדריי
ואחר עשותי את השקר,
עתה הוא מנותץ.
עתה הביאני חדרייך.


כמה זיעה ודביקות כשהשמש מתקרבת.
השמש כאצבע המושטת
אל הספוג הרווי שהוא אנחנו
מבקשת להתמזג אבל אי אפשר,
                                            אי אפשר


ואנחנו כלב השופע הניגר דם
                                               הוא הנפש
המחפש רק מי יקח את נוזליו ויאמצם לקרבו
יאחז את דמיו הזועקים אליו "שלחני"
ויוליך אותם אל הניכר לבלי שוב.
כלב המפחד לטבוע בדמיו.
כך אנחנו כשהשמש -
כך אנחנו כלב המבעבע העולה על גדותיו
ידינו עינינו תרות אחר המוכנים לספוג,
לקחת מעט מן הנוזלים שהם נפשנו ולאמצם לקרוב הרחוק מאיתנו
אחר אותן המלכויות שאין להן דבר מעצמן
מחוזות של חולצות, מטפחות מתבדרות
נחלות של נייר בנוי-תלפיות
על שכבותיו הראשונות, השניות ושלישיות-
רק קחו את נוזליי.
שלא אטבע, שלא אופתע מהלחות המיתמרת,
הלופתת צוואר, ואז פה, ואז--
אנו מבקשים את אלו המוכנים להפיג אך מעט
את משא השמש חורכת-הגב.
כך אנחנו.


דמיי ספוגים בכל האדמות
ישראל
דמייך הם דמיי
זועקים אליי מן הרגבים, מן הבורות.


עתה נשב ונזכור.
וזה הולך ומתרחק
כל שנה
כשנזכור- קמטי מאמץ יתארכו.
רגשי האשמה יתעמקו.


ויש גוף חלוד וחורק
שיושב על כיסא הקש
ונשמה שנגדעה לפני זמן רב
חצי חיים
מבט מיוסר מן הצל אל האור הרך
ושוב.


הדמעה
הפנים חמורי הסבר
הסבל שחי ויחיה לעד
הגוף התקיף, החומל, העייף


כשהכל עולה באש החיים נולדים מן האין
לדר דר;
האין הוא נחלתנו
צוואתנו לעולם.
דע- מאין באת ואל אין תלך.
הם נולדים והאין בליבם.


קח
בראתי לך מן האין
הגשמתי כ"ב חומרים
וי' צורות.
עשרה צלמים בדמותנו
שהן הכל
ועשרים ושניים אבני הבניין שהן הקול.
קח, ברא לך מן היש
צרף לך צירופים חדשים
הלחם, הדבק, החרב ושוב -
בנה כראות ידייך הקטנות,
צורות ישנות מחומרים חדשים,
וחומרים ישנים בצורות חדשות.
ברא, יצור, עשה-
האצל ממך את הטוב המשומש.
שחק את המשחק.


אדם צריך באר
עמוקה, עמוקה
באמצע שדה
והרחק.
לדלות
מים חיים
לטבול
שבע פעמים ועוד
אחת
להשקות נפש
בוערת בטהרה.
ללכת
בגוף רטוב
בנשמה רווה
לתת לרוח לשאת את המים
לתת לשדה להכתים הרגליים
ולשוב.


אינך מקבל אותי כמו שאני?
אתה מבקש בגדים, בדים
אך אינך צריך כיסויים, שדים
רעים כדי להכיר בטובים-
אתה פנים בפנים.
(קורא כליות ולב
כספר פתוח)
אתה מבקש מילים
ולא את מילותיי
אתה שותק ואני
מדבר עבור שנינו.
אינך מבקש לשמוע לב
מטפס דרך וושט אל הלשון
על רחשיו, שתיקותיו
לשמוע ספרים אתה רוצה
היורדים במסלול הקבוע
מהראש אל הלוע.
אתה מבקש מעשים
של ניכור ופיזור הליבה
אני מבקש מחוות
מחוות של חיבה.
האם מבט מצועף אינו מעשה?
האם השתיקה הרועמת היא פאסה?
האינך מרגיש? עבורך הכל מעושה.
אני מבקש להתפשט מלבושין
של יד ופה וראש.
לקחת הגוף הרוטט שהוא לב
להלבישו בך.
אני עירום ורועד ונוקש
מצטנף מן החוץ
מבוהל
בוא וקח אותי כך
אתה- ולא שליח, לא שרף לא מלאך
בוא עכשיו, אתה ולא גורל
לפני שיהיה מאוחר.


פתאום, כך נעים
זמן בו השמש סמוכה
כמו ידיד ותיק-
מאיידת את כל היש הזה גם מבעד
והסלע חם,
חם,
גם עכשיו.
פתאום כך נעם
השיפולים
מבעד לעלטה צהובים השיבולים
הסלע חשוף אינו נחבא אל כלים
כבמקומות אחרים;
כאן הסלע זועק ומבין-
עובדים עם מה שיש
והדבר היחידי הוא עורות חשופים.
עתה מדרון לוחש את השם ושולח היד-
ללטף כתף שעוטה על הלב השוצף הקוצף
לכפות על הפה הטורף.
כעת אחר תהום-הזיכרון והמודעות העצמית
שמחשיכה, מבריחה את הכל- רק לא את הפנים הרודף;
עתה נעים אחר החושך המוחלט, העיוורון
רק אגן סהר ריק ירחיק הכיליון.
עתה כשהחושך פשה
לפתע נעים
ולא, לא בהיטל אור העיר הכתום, הרחוק,
ולא בזה הקרוב;
לא כך-
רק בחושך העוטף חונק כורך,
רק בכורח השחור שאת עיניי ואת ידיי שורך
בתכריכים של דם וברד ושל מוות וחושך
וסימאון מוחלט.
בתכריכים שלא יוסרו מליבי ועיניי וידיי גם עוד אלפיים שנה
שתהא התקווה בת כמה שתחפץ
גם לא כשתטפס החמה.


בימים האחרונים נדמה שהכל הבל.
המלכות בלא כתר
והמציאות היא אספסוף של מידות זועמות
אוחזות קילשונים
לפידים
דורשות תעזוב.


תהום אל תהום קורא
בין בדממה בין בשאון
אני קרוא.
משחק המדרונות
בין שמיים וארץ, בין נהר למצוק
אך כפסע.
יעלה מתלבשת בי
במשעולים הדקיקים
בלי מורא אני מקפץ כאיילת השחר
מעל החושך.
משחק את המשחק של החיים ושל המוות
בין הפסגות אני מרחף
אך לשנייה בין הסלע לשביל.
מתעלם מהקריאה
לגשת
מרקד בקלילות על הקצה
קרוע.


אני חיזר
חי אך זר
זיווג אכזר.
והזרות ממלאת כל עלמין
והחיות מסובבת.
ידיי זזות
ועיניי רואות
אך
פנימיות- ידיי כלואות
פנימיות עיניי סומאות.
כורך עבותות על ידיים
מלחים בשאון שלשלאות על רגליים
תופר בקפידה תחבושות על עיניים.
כובל עצמי בכל מה שלא לי
בכל מה שנוכרי
מנוכר.
וככל שממשיך כך נמשכת עבדות
כך הרצע נרחב
אוזן רצועה אך שומעת
כל מה שאינה.
כך הזמן מתמרח
כמו ריבה קפואה
שלא תכסה את הפת
ויהי מה.
כך הזמן מתמרח
לא ימלאו לך שבע
לא תצא חינם.
לא תהיה כאן מלכות
לא, לא.
וזה אני
אני, החיזר, שרוצע
שפוצע החופש
שהוא אולי הדבר החשוב ביותר.
זה אני שבוצע
הפת הקפואה עם פטיש
מפזר חמץ בחורים וסדקים
טרם הבוקר אור.


תראי, תאנה
התלבשה בן יום
פשטה לבושין של עירום
של עמוד ושדרה
עטפה בלבושין של ביגוד קדמוני
ענדה עדאיים של אביב עכשווי.
של בשר ושגרה.
תביני, תאנה
הפכה פניה בו בלילה,
כעטלף בעלטה.
השורשים העוורים
מן המיצר הקר קוראים בשתיקה
בלתי משתמעת פנים בפנים
ונענים-
"במרחב".
שימי לב, תאנה
מתכסה מפני שמש עתידית
מתלבשת בלבושים של אחרים.
גם העץ מתבושש.
את יודעת, תאנה
אומרים שאת עץ הדעת טוב
ורע לו לאדם אם אינך
כי תאוה-את לעינים.


איך נביא ילדים
לעולם בלי תופסת


אדם צועק את שחסר לו
במאמרות מהדהדים נברא העולם
ויצעק אלוהים
ויהי אור
ויהי אור
ויהי אור
ויהי אור.


אין עוד סודות
נבכי הנפש נפתחים
כמו מגילה על בימה
טווס בוער
מניפה מטפטפת
דם הוא הנפש
סלט ערבי משומן היטב
הכל פרוס
דק דק.
ואני נבוך
נעבעך
ואם יכנס יין
מה יצא?
השולחן ערוך
ואין דבר תחתיו
בוא סעד ליבך.
אני זקוק למורה נבוכים.


תחת שיטה אני
מפוגג השיטה הרגילה.
משיט הדמיונות אל ים חיים
דמיוינעס שאפשר הכל אחר.
שוטה לחשוב שגאות ליבי
היא גאות עולם.
במדבר אני
מדביר כל רע
זורע טוב
מדשן.
מדבר סרה
דובר אמת.


לחבוש את הלב הנוזל של הליל
לכלוא את המבקש להמלט.
לעטות גוף רועד בכנפיים
בבוקר בבוקר.
תמיד הכי חשוך לפני עלות
והכנפות
נושאות קצותיהן אל על.
לעטוף יד נטויה בשלשלאות מתות
בגדר חיה
לחתום את הברית בבשר
שבעתיים.
לעטור את המצח
זהב שחור.
לחתום על חוזה שנפרע
מידי יום.
על קליפות דקדושה אני חותם-
חוקק בסכין הלשון את האותיות
והאור מפציע.


מאחור
תמיד, תמיד
רעש של כבשן ההרים.
מהרגע הראשון
זעקת הגבעות
על האסון
...
והכל בהיר מאד
הדברים מובנים.
העץ, השביל
מחזירים צבעיהם
ברב עז.
ועדיין הרעש חזק מאד.


טרסות של אין גבול
ממשיכות שפע בצינורות
מירושלים לחברון
רצוא ושוב.
והשקדיות לבנות
לוכדות בקרבן סודן של קשתות
של מנסרה
של פתרון הנסירה.
טרסות משחקות
את משחק ההתבדרות
עם קו גובה שמונה מאות
למעלה ולמטה
רצוא ושוב.
הכביש מתפתל
מזרח מערב
משחק


עצי אבוקדו לטפס
ועצי הדר לחפש
בם שיריים
של טעמי שחרות לקלוף.
אסור לקטוף
וברקע מתמיד פכפוך
מי היה מאמין שעוד אפשר
לפרוש אצבעות בתוך רחם של בוץ
להתפשט ולקפוץ
אל מאחורי מסך הברזל שנותר
בלבבות.
כסומא אחר קול
מים רבים, אדירים
בפרדסים הלבבות חדירים.




הקרה מלטפת פנים זעירות
חרושות קמטי זמן
של מוצאי שבתות.
קמטי אחרי
קמטי נשמה יתרה
שעוזבת.


קמטים של ששת ימי מעשה
שישה קצוות לקוביה המשתהה באוויר
לפני המפגש.
ליאות הבריאה
דאגת הברירה
הטבעית.
ריחוף בחלל,
הלב והעיניים התרות
אחר מסלול נחיתה-
לפני שיכולו השמיים.
והארץ.
מבקשת להניב
והקרה
מתעקשת להשיב-
לא.


יהיה בסדר,
הם אומרים-
תלחם ותצלח את הים.
ואני משיב-
אני
ואיזה צבא?




יום עסל יום בסל


ביום טוב
שותק איתך.
לא עושה לי אלוהים אחרים
על פנייך.


ביום רע
מעקר ומשבר
ממגר ומכלה ומכניע
משפיל
אותך.
מנתץ אותך
ואני על במותייך השסועות
חלל.
ביום רע
חוזר לעדן
אוחז בלהט
החרב
ומכרית.
ומשחית.
שובר את הברית.
עושה לי אלוהים אחרים
זובח על מזבח ליבי לזרים
למען תראה ותירא
למען תעלב.
כועס בחרון האף היהודי שנתת
כותב את השיר הזה.
משליך בדים קדושים על רצפה מחוללת
ברעש, בשאון.


מחכה שתבוא,
שתפצה פה.
שתפר את השקט הזה.


אתה לא בא.


וביום טוב
שותק איתך.


סינדרום ירושלים


בתחנות האוטובוס של בנייני האומה
מערכת הניקוז של הטירוף התקלקלה
והכל עולה על גדותיו.
והציבור מעשן במרחב
למרות שאסור
ורוסייה גבוהה מידי
עם מעיל ניילון אדום מידי שמרשרש מידי
צועקת
"מגעילים! דפוקים! רוצה לנשום!"
ומזיזה את היד, דופקת את האוויר כמו אדמור.
ואיש שמן מידי
לא-מטופח מידי
עם כיפה גדולה מידי
מבקש ביד פשוטה
"צדקה, בחיאת, תחשבו אני אוטובוס".
ואני מרים לו את היד ומוריד מעט סנטר
כמו אדמור
במבט מתנצל שחודר כל עלמין
והוא מסנן בין שיניים נרקבות
"תהיה בריא".


הופך ההווה
בעתיד לעבר.
וכל היום
יש לו מחר.


 יש לי דבק משוגע.
 שפופרת אחת, יחידה ומיוחדה.
 אשר רוח בה ותועפות הרים לה.
 היא חיה ובועטת,
 השפופרת.
 חיה ומחיה
 נפש נשמה.
 אך לא ברוח, השפופרת
 לא באחדות שמה בעולם
 לא בחיות
 לא בנשימה.
 השפופרת, קסמה
 בדבק. בהווית הדבר עצמו.
 באור ולא בכלי.
 במיץ ההדר המתקתק ולא בקליפה.
 בדביקותו. בדבקותו.
 
ועם הדבק אני
לוקח עולם כזה ועולם אחר.
ומדביק.
ומדביק עצמי אליהם בחיבוק דוב
ולא עוזב ברע ובטוב.
עם הדבק אני
מתעטה בדבקות
מדביק עצמי כך ש
אני נוגע. ממש. בדבר עצמו.
מנהל שיחות של דבקות עם ההוויה עצמה שאליה אני נדבק
בכל ז' רקיעיי
ובכל ז' מדוריי.
וגם מעבר לקודש
לדברים שהם שם שם
אני מנהל עם ההוויה הדובקת, הנדבקת
שיחות של חול
פטפוטים על כאן כאן
על בכי ועל עול.
דבק משוגע.


לעתים הדבק כלה
והכל מתפרק
ורקיעים ומדורים נופלים וצפים,
מתלפפים
זה בזה ביש-און ובאין-אונים.
והעולם רועד, ואין רוח
הרים נמסים כדונג
עצים פוצים פיות לצעוק על כאב.
נהרות זורמים אל על
העולם חרב.
עולם הפוך אני רואה.


אנחת רווחה.
היזיון זה היה.
מעתה, רק לדבוק.
לדבוק.
לדבוק.
להדבק,
בעצמי
ובאור.


אני בא אלייך שרוט.
כמו ליד חור המטבעות
כמו זכוכית אחרי אלף ארוחות.
כמו מפתח משתפשף על חלון.
איזו טעות.
אני בא אלייך שרוט.


אני בא אלייך רקוב.
לא טרי
כמו דגים בסוף היום בשוק.
כמו פרי
ישן על הרצפה, דפוק.


אני בא אלייך עייף,
לאה, ללא כוחות
את וחברותייך תמיד שוכחות
שהלב שלי טרף.


לב שבור, משומש,
שהתנפץ ונאחה אלף פעמים
לשעות ליל קיץ, לדברי מתיקה
הוא כבר לא מתאים.
מוצף פחדים הוא, הלב שנחלש
רועד מכל רסס שניתך.
זרקי אותי לפח.


רמת גן


מבוך אין סופי של עצי שקמה
פיתולים בלתי מוכרים.
גניה דווקא צמודי קרקע
דורשים ממך רד
גע בי
חוש, תלוש
אדמת פרדסי עבר.
שעתנז של מדרכות
שמנסות להעניק להלך
תחושת יציבות ושליטה.
הן נכשלות;
שורשי שקמה אימתניים אט אט
מעכלים את כל מה שיחסום,
שיבקש לעצור
את הטירוף הזה.
טירוף של בריאה מתמשכת
שסובבת כל עלמין
ומחריבה הכל;
את הטוב והרע.
(ואם עיכול הוא ידיעה אינסופית
אזי עצי שקמה
עץ הדעת טוב ורע.
כוליות ואינסוף
כוליות ואינסוף).
מדרכות מתנפצות
נסדקות
לוחות אקרשטיין טקטונים
מתנגשים.
ובינות לסדקים
קסם פשטות נושן מפעפע
אל מרחב מטפטף ונוזל
בצהרי טבת קרים.


כל שירי נכתבים;
נדמה שעל ידי יד מכוונת-
על החוץ.
על שמש וכפור.
כל שירי נכתבים
על החוץ הפשוט
על גשם ודשא
וענף שנכרת או צמח.
כל שירי נכתבים על בריאה-
על מזג האוויר
טיפות טופפות על דבר
על אור וחושך.
מה לי ולזה כלל.
מה לי ולזה
אלא טייפוני רגשות
אלא גאות הלב
אלא איברים נכרתים מליבי
יום יום.


מה לפנים ולחוץ בכלל.
אלא קדרות הלב
אלא טיפות דם נחלצות מלב גוסס
אלא


או או


החיים הם אחד מן שתיים.
או או.
החיים
מדברים אליי בשפה בינארית
אחד או אפס.
ואני מתעלם.
מנסה לכפות על החיים שפה מורכבת, ארוכה, גמישה.
מנסה לכפות על צרות העיניים
אריכות הידיים
שמצליחה לאמץ לקרבי
את השניים.
אל האחד.
אף על פי כן ולמרות הכל
החיים ממשיכים ללחוש אליי
באחד מן שניים.
או או.
ימין או שמאל
חוף או הר.
פה או שם
מים או דם.
"אתה מוכרח לבחור", הם אומרים לי
בפרצופים מחייכים על פניו
ומפחדים
על תתיו, על גיאותיו
הנסתרים.
בפרצופים שבעבר נשאו על פניהם
אהבה שתלויה בדבר.


ואני
מה יהא עליי
אחד או אפס.
אוויר או חנק.
חיים או מוות.


איך זה שעיר.
ואיך יכול להיות ששיר
בוקע.
ללא הזהר
גבב סתיו שריחף שוקע
מהר.
הכיצד זה, שחורף לפתע.
הייתכן, ועונה מתה?
פתאום
גופים ממלאים מעילים ישנים
שחולצו בחסד זעיר מהמתנה לאין קיץ
על פתח הבית.
ברגע
מרחב של חוץ הצטמצם
והרחוב צפוף מעט
יותר.
גופים נצמדים, מתחככים בשוגג
או זדון;
רשרוש בדים סובב כל עלמין.


אני נובע כעט
שחור משחור.
ללא הפסק;
ואם לא אציב סכרים של נייר
שורות שורות, דפים דפים
נהר שחור יפוץ לכל עבר
על אדמת הלס היבשה.
אני לא סופג.
אני כותב
ויש בי ציפייה של ממש לרפואה
כאילו כל פצעי היה שלפוחית מתנפחת
של מילים שצריכות להכתב.
ציפייה של ממש להחלמה
כאילו.
כאילו.


לעת מעוף שיערי צימח.
לעת שחרור
דבר בתוכי נפתח
ונגלה. בלבב פנימה.


כבר לא כלוא בחדר הסגור
בלי משב.
עתה, צפון סודי במרחבי אינגבול
שם הרוח משתוללת בפראות נגלית
ומתיקות נסתרת.
שם, שיערי שצימח
מתנופף.


ואמנם זמן עבר.
שיערי כבר פרא אדם
מבקש עצמו לאינקץ
מדמה עצמו לליבי החפץ.
שערותיי מתלפפות סביב אוזני
תלתלים תלתלים
משרישות שורשים
בנפשי
באוזן פנימה.
וככל שהן עוטפות, מתלפפות יותר
משרישות שורשים דרך אור התוף
שורשים של רוח וחופש.
כל שנותר לברך
ברוך אתה
משיב הרוח ומוריד התלתל.


שכינה היא:


מהי שכינה?
שכינה היא בארץ
במעין שוקט ורוגע מפכפך
בהר נישא
בגעש רותח מתפרץ אל אוויר צונן.
במפגש נשמות.
בשדה.


מי את שכינה?
יהי רצון מלפנייך
שתשכיני נתיבות שלום בין המחנות
שתשכני בליבי ומוחי וכבדי.
שתשקי פיות תוכי בחלב חם.
שתישקי עורלת נפשי המלאה קליפות.


חיי ממש כל כולם מפגש


אפור ירוק


שביל בטון של קיבוץ
היגר אל עיר
ומתעקל.
כל ארבע אמות-
חציצה
דקה בבטון האפור
מתמלאת דוק של מי-כפור
וגבב.
השמיים באופק בולעים את השביל
ומתמזגים לכדי אפור אחד גדול.
ובצד-
ירוק.
ירוק של ענף שנכרת בגסות
על ידי רוח עזת מצח וקשת עורף-
שקופה.
דשא נזרע בעשרות חלקי גופות של עץ
כקבר אחים של מניין גזעים.


ולרגע קט- בתוך אינסוף של זמן,
מגף גומי של ילד
וילדה
רוקעים בשמחת השפע
ומסלקים שלולית אפורה.


אני לא רוצה לראות אותך יותר
אבל בבקשה תבואי גם מחר


בריאה
מרוח לחומר
נעשית בצליל
בקול
במילים.
תפילה
מחומר לרוח
נעשית בלחש
עולה כעולה
ונשרפת.


אחרי 42 שנים
מה שנשאר
זה הנשים של חייך.
אמא,
אחות
ואישה.
גופים מזדקנים
רוכנים
מחזיקים ידיים מעט
מתחזקים
מעלייך.
אין דין ואין דיין
והארץ תהו ובהו.
והארץ אוכלת אותך
מצמיחה ממך שיחים בשרניים
לזכר הבשר שפעם היה;
הבשר שנחרך, נשרף
בריח גהנום של מתכת, דם ואבק שריפה.
נפל בקרב בסיני
נפל בקרב בסיני
נפל בקרב בסיני
שורות על שורות על שורות על טורים
של נפל בקרב בסיני.
דמעות נשיות שוטפות לחיים
שוטפות
אותיות עבריות חרוטות-שיש.
כל אישה ודמעתה שלה-
אמא,
אחות,
אישה.






היורה יורה
על הפח
אני בתוך המכונית
כמו בקת"ב ניתך.
היורה כאקט של מיליטנטיות
מרעיש
הורס ומחריב
תילי עפר.
מגרש את הקיץ
אחרי שכבר התרגלנו.
היורה כאקט של התנגדות
אינתיפאדה של שפע
כסכיני מחבלים שחודרים
מבקש לחדור גגות פחים.


תחושה נושנה מחשמלת
מגזע המוח לעצם-זנב שאינו
רעש גדול
התנגשות חזיתית של אדם, טבע ודין.


יום אחרי שמחת תורה
כאילו הוא חיכה
כל הזמן הזה
לאחרי החגים.




הקנאה בי
זה זמן רב שהיא.
מה קנאה פועלת?
קנאה
צומחת?
נוכחת?
גדלה?
או שמא, מתפתחת?
 מה שבטוח-
 הקנאה שורפת.
 שורפת
 נימי לב דקים ועדינים
 של יושרה וכנות
 בבערה שחורה כזפת.


הדף


ערב שחרורי מהצבא


ערב שחרורי מהצבא
אור לחי תשרי
חי אני ובועט בחימה
מתשורות המציאות אליי.
חגיגה קטנה ובודדת
ברחובות ירושלים המשוחררת
ערב שחרורי מהצבא
אני מצטרף אל שורותיה.
משקה
ותווים יפרחו לאוויר
לעת חצות הליל
וידיד יחיד נוכח
בחגיגות היציאה מהסבך.
חגיגה באוויר
בסטנדרטים צנועים
הלב עוד שביר
הלב הומה שיר.
חגיגה של לבד
בחוצות העיר.
במקום האחד
שתחושה של בית ישנה בו.
יום יבוא
יום יבוא.


את.
את,
את,
את.
עוד ישנך בליבי.
עוד הינך בדמי.
אחרי כל הזמן הזה
שעבר
בנהר
היורד מהר
העבר
אל ים העתיד
וכל סלע וסלע בו
הם ההווה.


הלוואי שתמותי ממני.
תכחדי אליי.
תסתלקי בי
הלאה, הלאה.
הלוואי ושיר זה
לא היה נכתב.
יותר מכך
הלוואי ולא היה צריך להכתב.
אני שורף אותו עם עיניי,
אצבעותיי,
עטי.
בעטי הוא נשרף בעודו רק נולד.
משליך אני אותו
אל הכבשן
כנמרוד את אברהם.
(כאברהם לשיר זה יש
נטיות לך-לכיות.
אך כצייד מיומן אני
מוודא הריגה.
הוא לא יגיע רחוק).
אך בליבי משאלה
שברית תהיה
עם אחר.
עם בעל
או אשרה.
ומליבי תעלמי
מהרה.


לגבעות אין שם
ולא מספר זהות.
לעצים אין שייכות
וגם לא משמעת
קואליציונית.
אבנים קדושות
נחלת אבות-
אולי.
אבל לא אליי.
עבורי-
לאבנים אין שם
ולא מספר זהות.
אינה בנמצא לשון שתדבר עברית
ולא לב שיפעם ביהודית.
לאבנים וגבעות
רק שיפולים,
חזזיות-
ורוח אילמת-עיוורת שגואה
ושומעת אותי.


הימים עוברים לאיטם,
בעצלתיים.
הזמן זורם
פעימה פעימה
בורידים של מרחב.
כלי דם שסובבין כל עלמין
ואני איני משיג אחיזה.
הכלים מתלפפים באצילות
סביב גפיים מזדקנים
מושיט יד
על מנת לפצוע
ולשתות ולשתות ולשתות
לי זמן.
והם נעלמים.
אין זמן בנמצא.




"כי הבריאה של היום הזה כבר נגמר ונפסק,
ומי יודע מה ילד היום" ר' נתן.
מי יודע.
מי יודע בעת מנחה של שקיעה-
בעת מנחה של דקה תשעים
מנחה של כיבוי שרפות, של סתימת חורים.
טרם שהסכר יתבקע, יתקלף.
בעת המנחה של היום החולף
מי יודע.


וולד נעלם במרחב.
וולד נעדר
ללא כל משמר
והשגה.


כי יום ישן נגמר וחדש אלינו בא
החושך פושה והאור כבר כבה
ספק זמן קריאת שמע של ערבית
יום ובריאתו מסתלקים בעוית.
בזמן לא ברור של צללים ארוכים
יום נחלף, יום נשלף, איתו אנו שותקים
בציפייה ארורה לבהירות הנולד
בתפילה זעירה לאש שתוקד.






זוג בשנות החמישים
פוסע פוסע בשקט
בלילה ירושלמי
בין צל של עץ ואור של רחוב
לסירוגין.
גורם לי לחשוב על
שקט
ופסיעות.


טרום אלול, פוסט חורבן


המלך בהחבא.
מלכות בגלות.
נעדרה התגלות.
רצח של שנאה
יער מפויח
דם של נערה
נמחק מכביש, טויח.
עתה מנחם אב
והזדון אינו שב
אל חיק המחשכים.
נואשים לרחמים.
עמי קרוע
פרוע
על דרך כדם הוא שפוך,
הגוף, דומם, שרוע.


זקוקים אנו לאלול
למלך שיורד לעם
לסתיו, למבול.
לשדה לבן פתוח ובוהק
לשמש בין ערביים ורוח שנושק
לצוואר ענוג, שזוף, של שלהי החום
לשמש מתרחקת מיום ליום.


טאטע, טאטע, צא אל השדה
שכח עת עתה ארמון הדין הרודה
אמץ לחיקך חסד, רחמים
לטף את פנינו ברוח חמים.
כי באור פנייך נתתנו תורה
ה', משיב הרוח המורה.
עתה, מנחם אב נאסף
תפילה אני לחורבן שנשטף
תפילה אנו לאלול עבור הלב הדואב
למלך בשדה שישב.


רכס של סוף העולם-
רכס הסולם.
רכס של שביל ונחש,
של מלחמה מחדש.
של סכנה מתרגשת
של שנאה שרוחשת.
רכס הסולם.
בזוהר הצפוני של אתמול
תמרות עשן ודם
עולות כעולות
הרחק הרחק מעלמא עגול.
קורבנות ארורים אל המולך נוסקים
נגדעו על איסור המולך המתאים
ארץ מוכת מלחמות תקדש
ארץ קטנה ותוקד בה האש.
נשמה של קדוש במרחב היא עוד שטה
שואלת עצמה מה למעלה מה מטה.
מעבר אל הרי החושך
נחש ירוק, ערבי, מכיש ונושך
מחדיר ארסו בדם של טהור
מחדיר כאן רשע, שכול ושחור.
כביש עתיק יומין נגמר למרגלות
אוכף ארוך רווי במכות
מעבר לו נגמר עולם
זהו רכס הסולם.


עקבות של חתול על מלט
שננבש מזמן בעתות יום הולדת
פשוט של שמיכה ובלון בגינה
של שיתוף, של ליטוף, של יונה לבנה.
בקיבוץ הגלילי הרבה לא נשאר
מזוהר של פעם, למעט מבט אל מחר
לא ברור ועצוב, חלומות נשברים
פה יום יום,
ועכשיו הזקנים נקברים.
בגן של טף וילד שריק
לאיטו מתקן עץ ישן מתפרק
בכיוון וזדון, זאת כל עין תגיד
לא אהיה לבד- אשתתף ואשמיד.
רחובות חשוכים מדיפי קיץ
וירחי תאורת הרחוב כחיץ
בין החושך לבוהק האור
בין הכותל לאלוהים במקור
בין פנים וחום לחוץ וכפור.


איך זה, בבוקר כבישים עוד ריקים
צמאי זרם כנחלי אכזב
איך זה, כך דרך וטבע נושקים.
ובוקר, בעצם, סופו של הסתיו,
ושחר אינו אלא טרום המבול-
נגרבת הגרב, מוארך השרוול.
כבישים ריקים הם פלא בעיר
כמוהם גם השקט
כמוהו- גם שיר.




העיניים שמביטות בי
מהאין שבתוך דלת הארון
קרועות הן.
עם הזמן שחולף
השמש מתקרבת ומתרחקת
במרוץ השליחים של קהלת.
הקרע
נ פ ע ר.
אותו הקרע מובנה בי
קרע של ירושה.
קרע של יסודות הבנייה.
צעקה מהדהדת בוקעת מגרון קרוע וצרוד
קורעת חלל אוויר אבוד
בדרך להר לא כל כך גבוה
ויבש, ללא מבוע.


כל חלקה של פעם
נכלאת מגודרת
ומרוצפת
בהיום
עכשיו
ומיד.


קיץ
ותמוז.
השמש באותו המקום כעת
בו היא הייתה לפני שנה.
צעדנו הרבה,
אולי במקום.
אבל הרבה עפר עיפר את הרגליים.
עפר הספיק להערם בקיץ יבש
ולהשטף בחורף שניגר ניתז נשפך.
ושוב אותו העפר נערם על הרגל המתקמטת
המתעייפת מתלאות.
עפר של אלול מעקצץ בקצה האף.
ואיתו תקוות חדשות
למטוס שימריא ואיתו גם המלקות
שעד כה לא נוטשות.
לשדה יבש שיפרוץ את סכר ליבי הנכמר העבש היבש.
לים הגדול שעוד אהיה
בו אכיל נהרות ומרעה.


בקיץ אלנבי חשוך.
עצי השקמה הגדולים
המפרידים שמיים וארץ בלי קרן שמש שתברח ממלתעות,
מבצעים מלאכתם נאמנה;
מרחיקים שמיים מארץ כמו איש מאישה,
כמו גוף רענן מלב אחרי תלאות.
ללא ירח שמבהיר מעט עור שזוף.
ללא אור שמרים מעט גב שפוף.
גופים ערומים במקצת ובוערים במרבה
דווקא אינם נראים לעין הממתינה להתביית.
אולי זה טוב.
ועתה,
שוב ליל קיץ,
והנה,
שוב אני יושב לבד על ספסל ברחוב החשוך
בעיר החול והחטא שאינו מודע.
שוב כותב על אור וחושך, וחורף וסתיו.
ושמיים וארץ, ועור וגב.
ומלתעות.
כמעט ולא כותב,
חי חיים של פחד מעינייך שיופתעו לעת מפגש.
גוסס.


שעון הקיץ רע לחוזרים בתשובה


שעון קיץ רע לחוזרים בתשובה/
השמש
יורדת
לאט.
מתגרה,
מעקצצת עם נוצה
מתחת לאף.
רוצה לפתוח תגרה.
וידיים שלי אזוקות מאחורי גב מתרגש.
שבת, גם היא,
לוקחת את הזמן
בעוד מקצצי הנטיעות
סבים סביב השולחן.


זה לא מה שאני רוצה.


הרוח נושאת את שמי הנלחש
שהגתה התפילה, והלב נכבש
כבר מזמן הוא אסיר ההרגל השבועי
התפילה היא החבל, הנופל הוא אני.
אך לא כה פשוט המצב, מסתמן,
ישנן שתי תהומות- אחת למטה, למעלה גם כן.
המקצצים רעבים הם הווים ורעבים הם יהיו,
בתאוותם משלחים אלוהים לתוהו.


גוועלד, חכו
לי
רגע
אחד.




אולי
תחבק?
אולי.
די להאבק.
תאמץ אותו לקרבך,
הכניסו תחת כנפך.
הרי, הוא לא ילך.
הוא ככתר ללא מלך.
אולי,
את חסותך תפרוס.
מהאהבה שתבוא אין עוד מנוס.
סוכת שלום תכין במהרה,
השלך הצידה כל יוהרה.
הוא חלק ממך.
הוא פה בכדי להישאר,
איתך.
חבק אותו מהר,
לפני שיתאחר.


אמצע של לילה
זה זמן של אהבה.
של התרגשות.
זמן ללבבות להקשר ולידיים להתלפף.
זמן בו סודות נלחשים על אוזן
וחיוך נמרח על שפתיים.
אמצע הלילה
מכונית מתכסה בטל של ראשית הקיץ
מנוע מכובה
גוף נוהה הצידה אך יושב ישר.
מחטים חשוכים נרמסים תחת רגל יחפה
מבט נחטף
כפתורים נפרמים בשמלה של שבת שכבר יצאה
חזה צחור נחשף.
כל זה קורה באמצע של לילה.
עכשיו אמצע של לילה
ודבר מאלו לא קורה
לי.


אש, אש, אש
באתי להזין אותך
להאכילך
בעצים לעולה
לשמש העולה.
להקריב על מזבחך מוקף הלבנים
את אשר על ליבי.
את אשר לא מניח לנשמתי
כגפרורים בין עפעפיים.


פרידה קורעת לב.
לב בוכה,
הוא מתאחה
ונשבר שוב בין רגע.
חם, חם
איך כל הפרידות קורעות בקיץ?


בטט מודע


תת מודע
חוכמה גדולה להיות בתת
לשחק ולעשותי כרצונך
וידיי כבולות.


תת מודע
זה לא הוגן
המשחק הזה מכור.
הפילו את הפור.


מתחשק לי לרוצץ לך את הגולגולת
אני כמריונטה ואין לי היכולת
לשלוט למעשה.
כמלך בלי כיסא.


תת מודע
אל תהיה בתת
יש שם כח אדם כמעט
פי שניים מהנצרך. מעט
פנים אני צריך
מעט מודע שרק ימשיך
לתמוך בי כך, מהצד
בעודי מדדה לבד.


שחור של עצים מתערבב
בשחור של שמיים שזרוע
כוכבים.
חורי כניסה ויציאה
של חיצי הפער
ודרכם אור אינסוף.
ומים שוקטים של בריאה
מחלחלים בתהום של שיכחה
והוויה.


הלוואי ויכולתי לכתוב מפוחית.


אתמול רציתי לומר
לאמא
"הייתה עוד הפגנה
של האתיופים"
וזה הרגיש כל כך בורגני
שוויתרתי.


לא זכיתי לחזות
בהוד ובהדר
של החיות הגדולות המהלכות
על פני הארץ הטובה.
להיות עד בביטול
לפיל, לאריה, לדוב ולאייל.
לכוח עצום
שאיני יכול לו.
לא זכיתי לשאוב תפארת ופאר בריאה
מאצילות הפרוות והפרסות.
נאלץ אני להסתפק
בשלמות קטנה יותר
של הזבוב,
היתוש והנמלה.
לצמצם מבט
לקרב הראש
ולהפיק זיו בריאה ויופי
מאיברים הנמחצים תחת עקבי.


חתונה
מן פחד באוויר.
וגם התרגשות.
תחת ללבן מתנפנף ברוח
שמגדיר ומגדר ומקרב ומפרד
יש קול רועד עמוק
שמלה אחת לבנה
שתי טבעות.
וילדי ההווה יושבים על הדשא
ילדי העתיד מבשילים בגוף בשל,
ממתינים להיקטף.


מוצאי שבת
בורח ממטבח רטוב
שצועק את שמי בצעקה מהדהדת
ברחבי בסיס שננטש עם כל רגע שחולף
"דניאל".
העולם מיטיב עימי
שסק שערב לחיך
וים נעים בטורקיזו
וחול חם בצהובו
ועפר שפוגש בכף רגל עירומה
אינו דוקר מידי.
האם אבחר בך, עולם?
ומאיה לוחשת באוזני עם הגיטרה
"אשליה מתוקה, אשליה מתוקה,
מי יאמר לי?"
אולי אני?
עצב עמוק מתפשט
הוא ישן, אני יודע
אני מכיר אותו היטב
והנשמה בוכה, היא צועקת
העיניים לא.
הפה גם.
עכשיו 1 בלילה
ואני חוזר למעלה
אחרי אתחנתא שחלפה לה
עודני עצוב.
שחרר עצמך.


העטלפים חגו סביב עץ השסק בגינה,
נישמתי פסקה ו המשיכה עם כל מעגל שנשלם.
נשכבתי על הערסל
ליבי הולם בפראות
מניע אותי באוויר בפעימות קצובות.
מן התרגשות אקטיבית באוויר
של חוויה פאסיבית
התפעלות ממנוחות מזינות על אשכולות
ומשיתוף קיומי ותלותי בעץ
מהאדמה, האוויר והים.
1/5


ריבוי מראות וחזיונות
בסופי שבוע רווים של בית קר
מביאים לריבוי בחוסר.
שכן חדרי מראות רבים
במעליות, בניינים וחדרי שירותים
משקפים היטב את הקיים
כל פצע, שיערה, וקמטים בעומקם.


והגיע יום ראשון,
אותו יום ראשון בו כבר שלוש שנים של סבידור
מרכז,
וחזיונות נעלמים
ומה מופיע?


מראה מקום.
מראית עין.
מורה דרך.
האצבע מורה והעין לומדת.


בנבואותיי זורק סדין שחור על מראה גדולה.
עוצם עיניים.


בפתחי האוורור בחולצה מכופתרת
ששובצה באבני חושן של ירוק וכחול
קיציים
נכנס אוויר.
אוויר שצונן ומצטנן עם ירידת הגובה המתמידה
מרמת אבן גבירול לעמק הירקון.
אוויר שמתוק וממתיק מפריחה של אביב
אוויר שמפעים בי התרגשות חסרת פשר
כבלב תיכוניסט סומא מתשוקה.
אוויר דוהר אליי פנימה
חודר שריון עטוי של קיץ
חודר שריון המתיימר לחיץ.
אוויר זורם בשלושה כיווני אוויר,
פנים באחד והחוצה בשניים
מכיר את המפלט אל יציאות החירום היטב-
בל יתפקע שריון מזויף
כלאחר פגיעת חץ נותב.
והתרגשות נזכרת וזוכרת זו היא כל כולה התכלית
של שיר צנוע זה שאינו מתיימר להמעיט
בערכו של גשם כבד או לחות משתנקת
אלא רק להנהיר את ערכה של תקומה מרגשת.


היה איזה רעש עמום מתגלגל באוויר
של רעם נבנה וגדל לפני פיצוץ
לפני פריקה
רעש שהסתבר להיות פח זבל מתגלגל
בידיו של איש זוהר שרוצה להאפיר.
ובאותו היום ובזה שלפניו
היה רגע אחד שארך דקה
בו הכל נדם ועצר ברמאות (שהרי, הלב אינו עוצר מלפעום, והכאב אינו עוצר מלזרום, ולהזין תאים עייפים של כיליון, ופה ילד מצחקק ושם סיכה נופלת. והכל רועש ושריר וקיים, ועדיין נודם)
למעט דבר אחד, על פניו,
צפירה רמה מתגלגלת, שכולה
משלוש מאות ושישים מעלות.
כצעקה הנבנית לאורך שנה מתחת לשיש הצחור
כזעקה חד שנתית של זיכרון העולה מאדמה רוויה חומר נפץ ודם.
כל השנה הלב קרוע
היום קצת יותר.
הכצעקתם? הכזעקתם?
כן.


מכשירים נוצצים
חוסמים את הדרך של המכשיר שלי
אל מה שקורה באמת.
אחרת הוא לא יזכור,
אחרת אני לא אזכור.
וכל מה שאשאף זה להרגיש
ושאר מה שאשאף זה עשן.


ביום החמישי בארבע ושלושים
במקום הקבוע
שתיקה
ומילים שבוקעות עם מידי חשיבה
מחשבות שבוקעות עם מידי אמירה
ומעט מידי רגש.


ובערב חג החירות השני
(כאילו שהחירות הראשונה נחרבה)
אני בהופעה חשמלית
ובירה באוויר
ולא בקיבה.
ואני מברך
שהכל
כי זה מה שיש.


למה לא איזה קורס נתיב
אני חושב
שזה יתאים.
אז מה אם אני יהודי.
למה לא בעצם
תפילות חובה
שחרית מנחה וערבית
ולא, דין סקילה
או שאקבל שבת.
גיור קצר
עם מרות לא גמישה
בשילוב קטלני של פיקוד
וישות עליונה.
בלי להתאמץ, הכל כבר מובנה
הכל בחסות המשרד לשירותי דת.
ואחרי אקים עם גיורת
בית יהודי כשר וקט.
ברכבת שמעתי איזו אנסטסיה
משוויצה בסידור חדש
"לא ידעתי שאני יהודיה
עד כיתה ז'"
ומוחה דמעה מהעין.
למה לא,
אני חושב
שזה יתאים.


שעון קיץ


זו העת בה
הכל משתנה.
בה הימים נמרחים כמו צל ילד
בחוף ים מדומדם.
ביום חמישי האחרון של מרס בין 2 ל3 בלילה.
עת בה השסק מכתים והעור מאדים
עת בה השדה מצהיב והלב עוד משחיר.
את עתותיי אני מבחין לפי גוויות החיות המתות שסביבי,
אם אלו חלזונות הכפור,
יתושים חרדי מוות בחום המתרחק שנעלם,
או יתושים זוממי דם בחום המהביל שנערם.
ועתה, רגליים דקיקות ונתזי דם של זוממי הדם מסביב,
וזכרים עצומים מתנגשים בקירות-
רצוא ושוב,
רצוא ושוב.
בטירוף השמור לנביאי תוכחה.
בטמטום.
עת בה ליבי נקרע עליי כקריעת ים סוף לשניים,
ואחד מתרחק מבעליו חפון ביד.
עת בה הלב מיטהר
לאחר שנכשל להישמר.


אני עושה שש בשכונה, עם הקומונה בבניין אחר
בצבא (נראלי גובניק)
מאיקי נרצחת בטיסה
מאז חיים באוטופיילוט
אחרי,, עושה שש זהה באותה קומונה, בקשר עם מטוס,
עובד איפשהו
עושה שחזור טיסה ויושב באותו המקום
נוחתים בשלום
חוזר לצבא להיות קצין קרבי (להדחיק) גבעתי/76
משתחרר אחרי שנים ומתחתן עם מישהי.
כל הזמן PTS
התאבדות


וכל הבוקר ההוא, שהוא בעצם הבוקר הזה, הארור ההוא בו קמתי ב5 כדי להגיע לבסיס, מוחי שרץ וקצף סיפרות יפה ומתחנחנת ומטאפורות מתקתקות מרירות ודימוים מתוחכמים לעם. הכל בגלל יאיר אגמון הארור,שהחיה בי צלופחים ורימות שנעות לאט ובאיכס בבשר החי והטמא שלי שכל שאיפתו היא בשר חי וטמא אחר לפרוק בו יצרים ותסכולים ורוח חיים ונוזל חיים. ואיך זה שכל בוקר יש כל כך מוקדם.
ומשהו בזה שחיכיתי 20 ומשהו דקות לאוטובוס בסמינר הקיבוצים מה שלא קורה אף פעם ושבדרך לרכבת אתה חוצה במעבר חציה את ארלוזורוב ואז את דרך נמיר ולמרות שאור יום הכביש ריק ואפשר לראות את האופק, ולעצום עיניים לרגע ולדמיין שאתה בחוץ, בחוץ בחוץ, היכן שאדמה מטונפת וסלעים כבדים וקשה לחיות ולזוז ולנשום ולשתות, אבל אתה מרגיש טוב למרות הקושי, כי יש אוויר טוב, מרגיש טוב כאילו שחופש באמת.
ובדרך ההיא החוצה את נהר הארלוזורוב ואז את נהר הנמיר העולים על גדותם דרך קבע, ולרגע קט היו נחל אכזב עם דגים צמאים לחמצן קופצים בשלוליות רדודות, בדרך ההיא יכולת לדמיין לרגע שאתה באמצע שום מקום, לדמיין שחופש, דווקא ביום הזה המיוחד שאזיקי אזרחותך מכריחים אותך לצעוד אל קופסת הקרטון המוזרה עם השם המוזר עוד יותר, יום בו יש חגיגיות דקדושה ובחירה אמיתית, בחירה בחיים (או בימין, אבל למה לי פוליטיקה עכשיו).
קראתי בפייסבוק סטטוס שתמר איש שלום פרסמה, על קטע שאיזה רבע כתב ביומן שלו על הבחירות ב49', ותיאר איך קמו מוקדם מוקדם ממש כמו היום וכמו שיש בכל הבקרים בעצם, ולבשו בגדי שבת כאילו ששבת, ובדרך לקופסא הכחולה הרבע רקד ופיזז וחג והסתובב כאילו ששמחת תורה, כי הנה, התקווה בת שנות אלפיים ועל ערש דווי, והא לכם רבותיו, שהוא זכה בחידוש אמיתי בחיים היהודיים המונוטונים עד כדי תליה, ודבר זה עושה אדם מאושר בצורה העמוקה ביותר, שהחיים זימנו לו לשלשל איזה פתק באיזו קופסא, כאילו ששמחת תורה, למרות ששכינה בגלוס והציצית שמתחת מסריחה.


מה אדם צריך יותר
מנוף עוצר נשימה
ונשימה שתמשיך.
ופעמוני עיזים תלויי צוואר
מדנדנים ברוח של ראשית אביב
ועצי זית גדולים מוריקים
פרפרים מתבדרים.
ולשבת על ראש הר
להסתכל על אחר.
ואצבע מורה
ועין לומדת.


המוות בכל מקום
נותנים לו חלקה.
שלא יתפזר
שלא יכנס הביתה.
בשורות הוא מאורגן
כמו יום ביומן
ושביל רחב באמצע
שנוכל לפסוע בינותיו.
וזקנה נירגנת ממלמלת
איזה עץ יפה
ואיזו פריחה
נורא יפה.
ומדדה, כולה חיות, בין המוות.
וכך ארצה להקבר
ממשיכה למלמל
וכך לא.
ובפינה אלמנה משעינה
סמרטוט רטוב על קבר
וגם את עצמה
ודמעה אחת זולגת מבד רטוב
על קבר ישן
ושניה ניקוות בעין לחה
ניגרת על לחי זכה.
והקהל הטמא
מנגן פרקי תהילים בנוסח גרגוריאני
בפה שאינו מבין ולשון שאינה מכילה ולב שאינו מרגיש את המילים שכתב זקן אחד. מזמן.
אך מרגיש געגוע פשוט
ובוכה בכי פשוט על זמנים פשוטים שפשוט חלפו.
ובאותו העבר הפשוט ישנה פרה אחת
אדומה
שנשחתת ונשרפת ואפרה עורבב עם חומרים שונים ומשונים ונמזתה על כהן גדול אחד
שגם הוא מוות וגם אליו התגעגעו.
וכיום אינה בנמצא
וכולנו טמאים היינו וטמאים נהיה
ומה הקשר בין אלה
למוות לזקנה ודמעה ופריחה
ופרה אדומה אחת שאינה בנמצא.


מעשה בחלום (אין כלל המעבר באהבה)


מעשה בחלום
מעורפל הוא היה ואת מילאתיו.
מעשה בחלום
שהמשיך את מעשה ריקנות חיי ממך
בהופעות מפתיעות שאיש לא חזה
או שלא הקשבתי.
בחלום ילד מת
קטן, ענוג, עם כיפה לראשו
מתנחל
חברון, עתניאל
אין זה משנה.
שנינו היכרנו אותו.
והזעזוע שפושה בי כשאני שומע


שם של ילד מת
(הלב רץ)
שם של התנחלות
(והמוח עוצר)


קשה מנשוא.
וקבר סמוך לשביל
שתעשיית מוות משומנת כבר הספיקה לכסות
בירידה מתונה
ועליה אנשים קיצוניים.
ואני מפנה גבי לקבר ופניי אל המזרח בכיוון הירידה
ולראשי כיפה גדולה ולגופי ציצית צחורה בינתיים
ופורש ידיים
וממלל ובוכה ומרגיש ומרגיש ומרגיש.
וגם את
בזווית עיני העצומה
לבושה כחול מתנדנדת ממלמלת מתפללת מייללת
בחצאית הארוכה שאני כה אוהב
וגבותייך מתעקלות כאילו בכעס אבל בעצם בריכוז וחיבור שרק אני אזהה
ועל לחי שנישקתי וכבר איני זולגת דמעה ועוד אחת.
ושנינו שם מדתים ומתחברים למשהו שהוא לא השני
ובוכים ומרגישים ומרגישים ועצובים
ומתחברים לאותו הדבר אבל לא לשני.
כי אין כלל המעבר באהבה.


חג שמח ילדה עם סרטן


חג שמח ילדה עם סרטן
צועקת בעלת הריסים
מחוץ לרכבת
מרכז.
חג שמח ילדה עם סרטן.


לצלילי מתכת עגולה פוגעת בכוס קרטון
מצטרפים ניגוני חליל צד מצד הדרך
ואיוושת צמיגי גומי מלטפים כביש
ופצפוץ דלק נשרף, נבער, ניצת.
וזעקות ונבואות זעם של שקר ואמת
של פעילים חברתיים מבטיחים עם עלונים עלומים
שמרוויחים וירוויחו חמש בחודש.
מצטרפים ועולים
איברים מתכנסים
לכדי תזמורת של עוני ולכלוך.
והלב נשבר ומתאחה בין רגע, בהרף עין
בלי שתשים לב הוא נשבר ומתאחה.
הרגליים הולכות וממשיכות
העיניים מתגלגלות ומתחמקות
הלב נשבר ומתאחה
אל מול היד המבקשת, הפה הבוכה.


ולמה החג שמח אם לילדה יש סרטן
ולמה אין כסף גיברת
ולמה את כל כך מכוערת
לא שזה משנה
(הנה הרוע שוב מרים ראשו הקט, המבקש)
ואיך זה שאת מתלוצצת לרגע עם העובר והשב
מסירה מסיכה של תאטרון הרחמים
מסיכה של חג
שמח.


הפגנה בפורים
והכבישים ריקים
מסכות עוטות פנים
עוטים מסכות
כיפורים כפורים.
האספלט חם
מידי יחסית
לאמצע אדר
והוא ריק.
השילוב של השחור המושטח,
המחוספס,
ולבן הלבנה המלבינה
את הרקיע השחור גם הוא.
ואתה מאמין לרגע אחד שאפשר.
בהפגנה בפורים
כשהדרכים התרוקנו כנהרות הקיץ,
רגעים רבים.
ורגע אחד.
לרגע אחד,
אתה מאמין שאפשר.


ושיריי אולי קצרים מידי
שורות ספורות במסך מרצד.
אך הן מספרות נבכי לב נסתר
                          נבכי לב ניגר.
אך הן שבות אליי לאט
מטפסות מעמקיי התהום השחורה
שהייתה ואינה
מטפסות
לאט ובביטחון.


החופש קורא אליי
האזיקים גם הם.
מה עם החופש ביניהם?
בין השניים אני רץ
אומר שלום ומחייך
לוחץ היד מרטיב החיך.
אך אני זוכר תמיד
אני אחד ויחיד.
בין שישים ותשע לארבעים ושמונה
אני מתזז.
וביניהן-
תשע-עשרה שנים של עבדות
ותשע-עשרה שנים של שחרור.
בין כיבוש לויתור.
בין ההר לחוף
בין אלוהים לנוף.


כוחות תת הכרתיים
מניעים בי משהו על המנעד
בין עוצמה לחולשה.
במי אבחר?


תגיש לי עוד מהאדום האדום הזה
הלעיטני
עוד
עוד.


מסתובבים
מתהפכים
הקלייזמרים נדמים למלאכים.
יורד על הברכיים לזעקה אחת מרה
ולרגע קט, נצור ואהוב
לרגע אחד של טמטום ואחדות,
הכל אין
הכל
א ח ד.


לזחול אלייך חזרה
כל הדרך בבוץ העמוק.
כשבהרף עין "אתה: הסר" נראה כמו
"אתה חסר"
משהו חסר
והתאנה הגדולה שגדלה בבחורותנו
ערומה היום
ובודדה.


ילד בפיג'מה מאחל בוקר טוב.
צהריים חמים מידי של תחילת אדר.
אייכה, הגשם?
ערב יורד
או שמא עולה?
כל רגע הוא בורח.
כבר לילה,
זוגות זוגות על השדרה
עולים לתיבת הביחד
ואני לבד לבד
טובע בים בלבד
ללא יונה תמה, אחות כלה
ללא מכתב במקורה
או עלה של זית, של תאנה


אין לי אותך
אבל יש לי שמיים
ואני בתוכם.
והשתקפו עכורה
עם זוהר דק.
ואני בתוכה.


ביום הקר בשנה
עיניי תרות אחר צוחר
ברכבת הנוסעת על החוף
ברכבת הממריאה לשחקים האפורים
ההופכת אותי לעיט.


השלג בהעדר כאן
וגם הברד
רק שלוליות ענק
המעניקות לים עוד קצת
במסע הכיבוש של הארץ
שלא ייגמר לעולם.


רק בהרים הרחוקים
נצפה הטוהר הלבן הנחשק.
ברכבת המהירה
מבין כל הנוסעים רק אני ראיתיו.
לא שאלתי את כל הנוסעים
ברכבת שעל חלונותיה המים יורדים באלכסון.
אבל אני מרגיש ויודע
רק אני ראיתיו.


שירי אהבה ל


שירי אהבה רבים נכתבו
בעטי ודמי, ובליבי שבו
אהובות רבות, גם את.
אהבה לשבת,
אהבה לתורה.
אהבה לשקיעה.
אהבה לאהבה
אהבה לשמיטה.
שאשמט מכיוון
אאבד המצפן.
אשמוט כל גיוון
רק שלווה בלי מגן.


אחר הקש כמו פיטמה.
עוד.
עוד.
די
עוד.
ערפול חושים ותודעה
באדום וטעם מר.
אנשים יפים
בחיי שיפים
ותנור חצי תעשייתי שמחמם
חצי פנים חצי נשמה.
אנוכי בת"א
ואיה ליבי?
בירושלים אולי,
עם אלוהים?
ואיתך?
לא כאן זה
בטוח.


הגעת.
וגם אני
לאותו המקום באותו הזמן.
אחרי זמן אין סוף
שנתפרדנו
לזמן קצר הצטלבנו.
ניגשתי לשלום
רועד
ובפנים המופתעות שאני כבר מכיר
היה מן השעשוע עבורי.
בעצם,
שעשוע גדול שאולי שווה הכל.
ובין הראשים עטויי השיער והסרוגים
חצי פנים שלך מציצות
ודמעה שלמה מתגלה.
שהאדמה תפער את פיה.
וניסיתי להסתיר
ומודה אני לאחד שראשו השעיר היה כחומת מגן
מפני מחבלי המבוכה.
וכותרות הזהב שעל
צידי הספרים
תעטר דמעותייך ככתר.


מהר, מהר, היא לוחשת
הסיגריה
מהר, תשאף
לפני שהרוח תלחך אותי אל האינסוף
אל הים.
והגחל שבה לוחש
בקול שלא יעלה על שפתיי
שמוצצות עוד אסון אל מחזור הדם
עוד יגון אל האדם.
ושמונה הרגליים הקטנות
מטפסות עליי לאט
ולוחשות.
נגמרת ממני
לא תהיי עוד
ואני מועך את מה שנשאר
מועך חזק, חזק מידי, חזק שכואב
על אדן החלון.
ומשליך.
וכמה בגידה, ועירום, אלוהים שישמור
כל שנותר.


פחד


זהירות לא ליפול.
לא לשתות יותר מידי קפה, לא לשתות יותר מידי אלכוהול.
בלי סמים, בלי סיגריות.
נעליים שבריאות לברכיים.
תתכופף נכון שלא ישבר הגב. אל תקרא בחושך. אל תקרא קרוב.
Mind the gap.
 להזהר מהמרווח, מהצוק, מההומלס. להתרחק מכבישים. להסתכל פעמיים לכל צד.
בלי שומן, בלי שומן טראנס, בלי טראנסים ביערות.
לא לאבד שליטה, העיקר לא לאבד שליטה.
בלי מזון מעובד, בלי מונוסודיום גלוטומט.
תתלבש חם, קר בחוץ. תוריד את הבגד, חם בחוץ.
לדבר באוזניות, לא לשים את הנייד לידך, שלא תתפוצץ מקרינה, שלא יתפתח גידול.
ס ר ט ן (שתיקה).


תאונות דרכים. אמאל'ה, איזה פחד. להדליק אורות גבוהים. להחזיר לנמוכים. שוב גבוהים.
התנגשות. חזיתית. זכוכיות, דם, מתכות בגופים. חדר ניתוח. תרומת איברים.
איזה פחד.


לא להסתכל למיקרו,
לא להתקרב לאש,
להזהר מהחבל.
תניח את הסכין ואז תיקח.
לא להתמכר לכדורים, למשככי כאבים, לסיגריות, לקפה, לאלכוהול, לסקס. אל תהיה תלוי.
ל ב ד.
שלא תקבל סרטן, איידס, סכרת, טרשת נפוצה, עגבת, כיני ערווה, שלא תצטנן, שלא תגבה מהר מידי ויכאב הגב, שלא תגבה לאט מידי ויכאב הלב.
שלא תקבל דיכאון. אל תתאהב מידי. שלא תמצא את עצמך באיתנים. חבל, חבל על הלב של אמא.
אם הארכיטיפ הפולני היה יכול להרוג את כולנו הוא היה עושה את זה כדי להמנע מהכאב. מה לעשות, החיים הורגים.


אנחנו חיים בכלוב, כלוב של פחד, של זהירות, של אמצעי מניעה. של קו אמצע. אנחנו לא מסתערים על החיים, נשארים מפוחדים, לא אומרים מה שעל הלב כדי שלא יעלבו, לא שותקים כדי שלא יברחו. הפחד שרט לי את המוח, מקונן בלב לפני כל מילה, מחשבה, צעד. אני לא מצליח לעשות צעד אחד בלי להרגיש משותק חלקית מפחד שמשהו יקרה, שמשהו חסר תקנה יקרה, ומה יהיה עליי, ומה יהיה על אמא.


הסיגריה.
פתאום יש עומק בפסי הבערה והטבק
והריח החצי מפתה.
פתאום שבר בעיני מי שפיו מוצץ את העשן.
פתאום אני מבין שלעשן זה להרגיש ככ חסר אונים בחיים שאתה חייב לעשות משהו. שאי אפשר להכיל את השבר. חייבים לעשות. חייבים להרוס. חייבים להרגע. השבר מתפוצץ וכשהוא מתפוצץ אי אפשר יותר. צריך לקחת את מה שטוב ולהרוס. להחריב. להשוות לחצים. להרגע תוך כדי.
וכל העצב והבדידות האלה הם הפחד בעצמו. לא פחד מפני משהו אלא התממשותו. הפחד מלהכשל, מלחיות ולנשום יום יום חרטה, אשם, כעס, עצבות, בדידות, הוא יפה ונחמד באופן רעיוני, אבל אבן השתייה ששוכנת לי בלב ומטבילה אותי במי התהום החשוך אינו הפחד אלא התממשותו- כניסה של פחד, כעס, אשם, חרטה, עצבות ובדידות לכל נשימה, לכל תא חמצן שמגיע לנימי נפשי. אכזבה. אכזבה מאלוהים, מאמא, מאחותי, מהבית. אכזבה עצומה מעצמי. ושוב מאלוהים. כמה כעס, כמה.
האבן הזו היא התממשות ההתבגרות שפתאום מכה בי. שבירת התמימות הטוטאלית. חדל לנאיביות. האבן הזו זו ההבנה שלא הכל יהיה בסדר. שהרבה חרא. שהרבה ישאר חרא, להרבה זמן, אולי לתמיד. שאפשר לעשות החלטות שגויות שירסקו את החיים שלי כמו שאני מדמיין אותם לרסיסים. והפחד הזה משתק. כמה שאני רוצה להיות נכון, ככה הוא משתק. האבן הזו היא הקרקוש של נפילת האסימון שיש אנשים שהחיים שלהם נהרסים. שחיים ברחוב. שחיים לבד, עם חרטות לעד. האבן זה הפחד המשתק לעשות החלטה אחת שגויה ולהגיע למצב כזה. ועל מה אשען?
על מי אשען? התחלתי מסע משוגע לפני שנה וחודשיים בהבנה רציונאלית שאי אפשר לחיות בלי משהו גדול ובלתי רציץ להשען עליו. הבנה שכלתנית ופרגמטיסטית. וברוך השם הרגשתי, הגעתי, נגעתי. זה לא רק רציונאל יותר. ועדיין, אני מוצא את עצמי מרגיש מעמיד פנים שיש משהו מעבר. למרות שאני יודע שכן. אני יודע שכן?
תראה סימן.


שנה עברה
סיבוב גדול בלוח המשחק
ומשבצת מס' 1 שוב.
חוזר בחמישי ללא חשק לאדם
מלנכוליה של אביתר ברקע
רק שהפעם אלוהים נעדר מליבי
והטבק זורם בדמי.
שוב שוקע
עיני נפשי פוזלות
לחבל
לסכין
לגלולה.
אולי?


ריס תועה אחרי מקלחת
מתגלה על לחי בבהיות הארוכות
במראה. זה אני?
מה את מראה?
שם על האצבע וכמעט מבקש
כמו שמונה עשרה שגורה בפי
"הלוואי ש"
ונזכר לרגע בזמנים אחרים של ילדות,
תמימות.
צחוק, חיוך. כל מה שחסר.
מבקש לבכות
מתחנן לבכות
הפה מתעקל בכאילו
ודבר לא יוצא.
מה אבקש?
שאלוהים יעזור. שאלוהים יהווה.


אוי אשם
אוי השם
כמה שאני מפחד
להתמכר
להתמסר
להאבד
(אל הדעת).
קצת דעת לא תזיק. וגם לא חסד.
לאבד.
לאבד את הדרך שהיא כלום
שהיא לא מתחייבת מתמסרת נאבדת מתאבדת.
למצוא את עצמי אחד יום אחד
ובעיקר למצוא את עצמי אחד ולא אחר.
להיות, כמה שאני מפחד להיות.
וכמה שאני מפחד להיות אשם, ה'.
פזר בי היות, הווה. סלק הערפל.


הקפה, הסיגריה,
הם טעם נרכש, זה נכון
הקפה מעורר את האש
העשן מסתלסל בגרון.


קצת רוע אני צריך
רוע מזיק שלא יזיק הרבה
נזק בלתי מזיק.
גועל נפש שיצוף בשלולית שהיא אני
שאולי יום אחד תטהר
ואולי יום אחד לא.


אגרטל שיתנפץ
רק בזה אני חפץ.
ואולי במשהו גדול יותר, אמיתי
בעמודי הבית שהיה שלי
שיתמוססו לעשן
שיתאדו באוויר
ובמקום שם יצמח
עץ קטן ושביר.


כעס (בריבוי פעלים)


שישבר האגרטל ובו הריח
שישבר הכלי ושיברח האור.
שהווליום יהיה חזק מידי
ויקפוץ הפיוז
ותתעורר האחות בחדר הסמוך
ותעיר לי ותפתח את הסכר
ואצרח ואשבור ואגיד את הכל.
שתירקי לי בפנים סוף סוף
שתהיי כבר החלטית
שתשרפי את השריג והברכה
כקורבן חטאת.
שאגיד לכולם את אשר על ליבי
והם יעלבו עד עמקי נשמתם ואהיה בודד באמת
אבל לא אצטרך להסתיר עוד. הלוואי.
שאשתה מידי
שאקיא על הבגדים
שאגיד לך את האמת שלא כדאי.
שתגמר הסוללה ויחטפו אותי
שכל מה שעצור שיקרה.
תעשה ש, אלוהיי-
שיתלכלך השולחן
שתצא העין
שאתקרר
שאהיה רעב
שירטבו הנעליים.
שתצדקי, יא צדקת
שתפסיקי להעיר לי.
שכל זה יקרה באמת, הלוואי.
אין לי אומץ. אני פחדן מידי.


כל הבניינים האלה
כל כך הרבה פלאפל
סיגריות ועדיין
העיר הזו ריקה
עבורי.


העיר הזו רטובה
והמוניות מכות גלים
אני רוצה להתפשט מהבגדים הסחוטים
ולברוח.


לעומתי
טיפות גדולות מידי בורחות
מהמרפסות המתיימרות לכלואן.
משלשלאות המרזבים.


אל עיר המקלט שהיא
הרווח בין המעיל לעורף
שמזכירה לי מהו חורף.


הטיפות שמצליחות לנוס
לחוט השדרה
לאיבר האמונה
לחוט השואף להתפקע
שם אני מרגיש אותך
ולו במעט שאפשר.
הרגשה ששואפת להתפקע
לפרוח באוויר
כל רגע.


אנשים יפים,
באמת, יפים. בחיי.
מהלכים ברחובות ומאיישים מסבאות
ואני הולך ברחוב
אף מהשטעטל
ומטר שישים ותשע
ללא אח ורע.




אבא
דרך המסך אני מרגיש אותך מלטף.
עברה כמעט שנה מאז ש"דיברנו"
ועודנו קולך האלקטרוני
העולה מן השורות, המגיע לאוזניים, מחמם ו
מלטף את קצות האצבעות
הנוגעות לא נוגעות
במסך שעודנו קר.
בלשון של אצבעותיי
שאינה מורגלת דיה במגע עם אחרת
"אבא" מתחיל להתגלגל
והגלגול נגדע בטרם עת.
אני מתרגש מבדיחות קטנות כאילו
אנחנו מכירים
והוזה לנו שפה משותפת כאילו
היית פה כל השנים.
שואל את עצמי למה בעצם
ומתחבט מה לומר ואיך לכתוב.
ואחרי השנה שעברה
המחשבות שפרחו באוויר
לפני הסתיו המהיר
מתלבשות עתה מלבושים
מלבושים של מילים.




תמיד
יש ישיבה
יש הופעה
יש מטריה
ואני מאחר
מחכים לי
אני לא יכול להרטב, באמת
זה רק הפעם.
תמיד תירוצים
תמיד יש ותהיה סיבה
טובה,
באמת,
ללהתחיל לרוץ כשמתחיל הגשם.
רק פעם אחת, פעם אחת,
משיב הרוח ומוריד הגשם, אתה שומע?
רק פעם אחת, שיתחיל מבול ולא תהיה לי
סיבה אחת
לא לעמוד
להתמלא בטיפות קטנות של חסד
להתפלש בבוץ עמוק של דין
להתבשם בירוק המתנקה של ערב.




לפני כל יום אהבה צריך להיות יום זיכרון


אחרי כל המילים שהוטבעו על הדף,
עודני מחכה לאדם שיגלה בפניי רזי השירה,
ויגיד שזה הכל רק משחק
שהמנצח הוא המחוכם ביותר
השנון ביותר
הכותב ביותר.
שהכל הבל הבלים, שהכתיבה היא רק שעשוע המילים, ואפילו מנצח אין, רק כיף וצחקוקים.
אך עדיין, מידי פעם
אני קורא את הדף ומקשיב אל הלב
ואיזו תורה מפלחת לי את הלב המתפקע גם כך
ותמצית הנשמה יוצאת ממנו, נשפכת
ועם הזמן מזדככת.
ואם בכי כה גדול יוצא מהמילים, איך יהיו הן הבל הבלים?
והמילים הגדולות, הפומפוזיות (הנה, למשל), הן לא התנשאות, הן רצון לדיוק וזיכוך, אני נשבע, אני נשבע.
ובכו"ז אנשים מסתכלים ומעקמים את האף ומרימים את הגבה
מצפים ממני ל"כפיים" ו"יאללה" ו"איזה כוסית".
ולא.
זה דיוק, אני נשבע,
הרצון לדייק במילים.
תכונה מרגיזה.


היום
הקר בשנה
העם עובד עבור לחמו.
היקום קורס לתוך עצמו.
זאוס זועף
ברקים עלינו הוא שולף
הרחוב מלא בנהרות
הביוב מלא בתוך שניות.
הבית מתנדנד, אינו עומד יציב


הכל חשוך
והכביש צר.
ובכביש הצר אין הפרדה
וזוגות זוגות של אורות גבוהים
זוגות של עברייני תנועה
חוצים קו לבן ומסנוורים
אותי.
כל עיקול ופנייה
משהו בי לוחש
"אנחנו נתרסק
אנחנו נתרסק
אנחנו נתרסק"
ולא משחרר.
במהירות עוברים שאריות של כלב
ששוכב על צד הכביש
במהרה צומח הלילה מהערב
ומשהו בי נשבר.
כולי תפילה להתמזג
עם הנוף, האורות, שיפולי ההרים
להרגיש אחד, להתחזק
ואתה אינך בשדים ששרים.


ים גועש,
מה אכתוב לך ומה אומר
התגלמות הטבע הכועס
תבלע אותי בדרך לארצות הניכר.


אני מסתכל בך ונפעם
הלבן והשחור בניגודים שגם
אם ארצה לא אוכל לנסחם.
אשדים בהירים והמצולות בעומקן.


גלייך יכו אותי עד כלות בגסות,
שוב בוא ולמד אותי מהי מרות.
תרטיב את העין עד שתשרוף,
בוא והקא אותי כך, עד החוף.


שחף לבן, אליי הוא שועט.
נפטון עוד חי ועדיין בועט,
עם קלשון וזקן הוא רוגז עד אליי.
הים הסוער שער אשמדאי.


החוף ריק, הכל רטוב מרסיסים,
מערבולות סימולטניות משמיעות בי הדים.
תאהב אותי עוד, תאהב, ים גועש
תשקיט בליטוף את ליבי הרועש.




שחררי אותי
תני לי ללכת לחופשי
כי יודעת את, שלא אשוב אלייך.
שחררי אותי, שרק יכאב וזהו.


שרק יכאב
כלהבה הזעירה הדולקת
המסרבת להכבות
ולא כהתפרצויות הבערה
החורכות כל שלולית ומקווה
בנפשי שמתחננת להיות מים
ובעל כורחה היא אש.


הגר


מישהי זרה
בא לי
מישהי זרה.
מנותקת
עם קוי מתאר וסימן שאלה בתוכם
רק לרגע.
לשניה
לרגע שלפני חצות ולזה שאחריו.
רק לשניה,
אני נשבע,
רק לשניה שפתיים
רק לשניה לשון
רק רטיבות
אני נשבע, רק.
איזו זרה
איזו הגר
שתריב עם שרה שלי
איזו פילגש
שרק תהיה ותלך.


זה שיר שמתמשך
בכל הרגעים
שהם עד חצות.
ואחריהם?


רק להרגיש נאהב
שוב
חום גוף ובשר לאחוז.
רק... אני נשבע.


(זה שיר חילוני
ללא שמץ של קודש
עם הרבה טומאה
אם הוא היה יודע מה היה אומר?)


רק....




כמו שכשאדם נכנס לחדר
יש פחות אוויר בחדר
יש יותר אדם.
אנחנו לא ריק
אנחנו אדם.
נכנסת לליבי כך,
כמו שאדם נכנס לחדר
ובו עתה פחות ריק
ויותר אהבה.
ומפנייך אני מנסה להבין ולדלות
ועם הזמן פחות ופחות
האם גם ליבך הוצת במאית השניה
עזה כמוות אהבה שלהבתיה.
ואדישות הן נשארות אליי, פנייך
חוץ מחיוך אליי או אלייך
ועם הזמן זה הולך ונחלש
אהבה ארעית, והלב עוד נכתש.


היי לך
הופעת בחיי.
משהו חדש מתחיל
לב חדש פועם
משותף.


ותמיד יש נקודה באופק שלא משתנה.


השיר הזה נולד בי לפני שהתעוררתי
ואת תעלמי ממני לפני שהתאהבתי.






שיר לאמא


אמא
אל תתגונני
מפניי.
פניי
הן כאן,
גלויות
ואוהבות.
בעצם.


אל תרימי את הסנטר מעט
ואת ידייך בהתנערות מאשם
כשכפותייך שואלות מעלה
באופן בו את מרימה
כשאת מתגוננת
מפניי.
אל תרימי
כי אני לא מתקיף.


ואם את מרימה
אז אני מתקיף.
אני לא מתקיף.
ואם חסר סבלנות הייתי
אל תתגונני
כי אני אוהב.
בעצם.


ואם את מרימה
את אינך בטוחה
שאני אוהב
וזה אוחז בעולמי ומטלטל אותו עד כלות.


אז אמא. בבקשה.
אל תרימי
כי אני אוהב.
באמת.


אולי אכתוב.
נו שוין.
(אקספוזיציה).


השוק הומה רגליים
שעוד 4 שעות יכלו ממנו בסערה איטית.
יפנו מקום למלכה המתקרבת.
מעילים וצעיפים
והשמש חמה
דוברת אמת.
זה לוח השנה שמשקר.
ותום באוזניים
מכלה את רגלי המציאות מתוכי
צועק "בגלל" ובעקבותו התופים צורחים
מאשים ותוקף.
ואכן אין מנוס,
בגללי.


אוטובוס


אני מקדימה.
הכי קרוב לנהג
שלא ירגיש לבד.
שער הגיא בחושך
מכווץ את הלב.
והצינה.


שנים מהבנים של אדם עולים
איזה אבא דפוק
את השבר בעיניים כולם רואים.
נחמדים הם נראים
הלוואי והייתי יכול לשבת איתם בטריפלט
ולדבר
תבואו, אפנה מקום.
תבואו, אעלם.


איפשהו על כביש אחד
שאלתי את עצמי
בעצם לאן אני נוסע
ומדוע.
כנראה שהידיעה הנסתרת
שאראך עוד היום
היא הדלק
במנוע המכלה שלי.


חלזונות
התרחקו ממדרכות
מסוליות האנשים
ההולכים ברחובות.


רחקו אל יערות
כעם נרדף, נטבח, נרצח
ברחו אל שולי המדשאות
הקימו מחתרות.


התגודדו על מקלות
התחסנו מפני מר הגורל.
עם בוא הגשם
אל תשאירו על השביל שובל.


האם האהבה שנגדעה בעודה באיבה היא ברת המתה? או שמא ברת הרדמה גרידא, ולהשמע מילות הקסם תתעורר היא במלוא העוצמה ותטלטל את חיי עד יסודם? תטלטל אותם בלי התחשבות באהבות אחרות, בנשים ובטף האחרים בחיי? האם צריך לחזור רק כדי לוודא הריגה? לתת עוד מאמץ אחרון כדי לתת לה את זריקת הרעל האחרונה? ואם תתעורר היא שוב ולא תרדם בלבד? ולא מות תומת? והראציונל הברור ומובן יתנגש ברגש התנגשות חזיתית? למי אכנע? האם אכנס לחופה? האם אהיה שלם עם הסדין הלבן מעל ראשי? או שמא אדע כל רגע שזה מסלול התנגשות, שעתידו חורבן טוטאלי?
"בנות ירושלים, השבעתי אתכן- מה תעירו ומה תעוררו את האהבה עד שתחפץ"...


שהמקלדת תהפוך לקלידים
שהכחולים יהפכו לעבים
ויפרוץ גשם שישטוף את הכל
יהרוס את החול
ואשכח המטרייה
אתגלגל בעשבייה
הרטובה
השובה.


שובל של אור מתגלגל על אספלט
האספלט יבש
גשם בוא אלינו.
השובל אין סופי
לפחות עד השחר.


"הכל עליו ברשותי"
לבטח חושבת
המחברת
שלי.


כל שינוי ותמורה
ממהר לתעד
אהפוך לזהב כל מהמורה.


אך טועה היא המחברת
יש דברים שאני שומר רק לעצמי
כמו השינוי האחרון, המשמח
אך היא תחשוב שהוא שלה, לבטח.


לא תדע היא עט או עיפרון
ובין שנינו יהיה זה כעצם בגרון
עד שאוותר, כי לה לא אוכל
במהרה אכתוב את השיר המקולל.








הופה. שוב מגיע האוירון שהוא את עד אליי, עד לאי הקטן שהצלחתי לבנות בשלושה שבועות, בדם יזע ודמעות. רועש מעליי, מתנגש, מטיח אותי למים. שוב רטוב, חשוך, אבוד, האי שהיה לי התמוסס במים ואבד, נחכה לשחר.
ושוב נדמה הריח שלך לעולה מהכרית.
שוב, אני סירה בים שלך, מנסה לייצב ולא ממש מצליח, ואת כמו אל זעם עתיק מרעידה את פני הים לכדי אפוקליפסה זמנית מפעם לפעם, העיקר לקרוע, לשרוף, לפגוע, לטלטל. שהרגש ישלוט העיקר לאבד שליטה.
לשרירות ליבך תורני נשבר, מפרש נקרע, ירכתים מתרסקות- ואני מנסה ללטף, להרגיע.
תמיד היינו, תמיד הייתי סירה בים האינסופי שלך. שלא תעזי להכחיש, לנסות להפוך את זה לשלך. זה לא היה וזה לעולם לא יהיה. אולי בגלל זה זה ככ כואב כל פעם שאני מבין שאת עושה מאמצים כה כבירים כדי למחוק אותי מחייך. כל פעם כמו סכין שכבר תקועה, מסתובבת עוד ועוד, נתקעת עמוק יותר, חזק יותר. כאילו הייתי זר. את באמת מאמינה שהקשר שלנו ניתן להחלפה? שתמצאי מישהו שאי פעם יהיה לך אכפת ממך כל כך? שינסה להכיל אותך כמוני?! פתטי. את צריכה להתבייש בעצמך ברמה הכי גבוהה.
תאטרון רוסי 2.01 מתקרבים בצעדי ענק. את מגעילה אותי.
לאחר שהחלטת למחוק אותי מהמסך, אני לא מוצא סיבה שלא לפרסם שיר קטן, עלייך ללא עוררין לעיניים וללב המיומן.
האם את עושה את זה מאהבה או אדישות? מגעגוע או מחוסר רלוונטיות? מלב צמא או רווה?
שוב פעם את, שוב פעם השוב הזה, נמאס לי לשוב אלוהיי בחיי שנמאס לי. ואחרי כל שוב כזה אין לי כוח לאדם, ולעצמי. מי יושעני ואוושע? הושע נא!


שיבוש 22:49


אני משובש-
דעתי נטרפה עליי,
כספינה על החוף
כחפיסת הקלפים על השולחן.
הם כולם נטרפו.


הגוף שנואש לתאום,
לעור להתחכך נגדו.
כמה לך בשרי.
הנפש שצמאה לתאומה
להתלפף סביבה.
צמאה לך נפשי,
בארץ ציה ועיף בלי מים.


כמשורר שפיותי מקרקרת לפני ה' בביטול
מתחננת לחוט של חסד.
של שפיות,
של מגע,
של מים.


ואני יודע, משוכנע-
כשתאוות הבשרים תתרצה,
עיניי הטרוטות יקבלו מנוחה
גופי הבוער יקבל נחלה.




רגרסיה 21:45


ככל שהזמן עובר
ושורשיי ניטעים עמוק
מתלפפים סביב שורשים של אחרים
(הנה שוב העץ חזר)
(אני ברגרסיה).


פרידות יש בשפע
זכרונות כואבים נערמים.
הקרקע שלי מתחוררת
עם כל זיכרון כואב שצץ
עם כל קשר אהוב שנותץ.


אני כבר בקושי הולך
מנווט בין החורים שנפערים
מנסה לפחות.
כבר יש יותר חורים מקרקע
נאחז בענפים שלא ליפול
שלא לשקוע
בים האינסופי בתוכם.


זהו,
נגמר.
יש פיסת אדמה מרחפת פה ושם
ואני עומד עם הבוהן על אי קט שצף בים.
השלמתי עם סופי המר שקרב
על עתידי הזוהר שחרב.
בקרוב אשקע לעד
תודה, היה נחמד.


הלב כבד
הלשון גם
חרטות, תהיות, מחשבות
אין לי כח לאדם.
הלב שבור
לב שבור הוא לב שלם?
אמר הרב
אך עדיין הוא סדוק, ומהסדקים זורם
דם בקצב קבוע שדועך לאט.
כשהמחשבה משוטטת
אני אחר, אומר את מה שצריך
קורא לך כמו פעם, מחייך, נוגע בידך
הלב עצר הזמן המשיך.


בשביל מה שזה שווה
אני אוהב אותך (עדיין).
וזה, אינו שווה דבר.
לפעמים צריך יותר.
כל שנשמתי רוצה זה להשתפך בגעייה לכדי המילים המתאימות
לצעוק לבכות "טאטע, איפה אתה טאטע.."
וטאטע לא נמצא.
לעזאזל.
הלבד מתפשט לעת ערב לאט בכל הגוף
מלמעלה למטה עד לגרון
כשאתה נחנק כבר מת לבכות להתפרק להאבד.
לפעמים אני יושב עם אנשים וכל מה שפושה בי זה רצון עז לצעוק, לברוח, להפוך שולחן, מה אני עושה פה שואל, מזיע וקר, ותוך רגע נרגע.
רק רוצה לכתוב ולהיות קרוב לאבא, לבד אבל לא בודד. וכמה שאני בודד, אוי אבא כמה שאני בודד.
הדבר הכי כואב בכל העסק זה שהרושם הכי חזק שקיבלתי ממך, לא אנושית שכמוך, זה שלא אכפת לך ממני. שהמשכת הלאה לחלוטין, שאני זר מלפני 20 שנה. וזה נשמע אגבי ודורש תשומת לב, אבל קשה לא לאבחן כמה הסכין נכנס יותר עמוק, וכמה פעמים הוא כבר הסתובב כל פעם שאני מקבל הוכחה נוספת לכך שאני זר עבורך.
זה טרגי, אבל לאט אני מרגיש את השנאה מתפשטת בעורקיי, את האהבה והאכפתיות העזה, שאין שני לה, הופכת עורה לכדי האנטיתזה- חוסר אכפתיות, סלידה, שנאה, חוסר הזדהות. אני מרגיש את שירי השנאה נובטים בי, את תיאטרון רוסי גרסת דניאל בראון נבראת לה בתוכי. מדוע? כי בכל הסאגה הארורה הזו, לא היו לך את הביצים להשיל את העור שלך ולהיות למאית השניה אנושית. אמיתית. שבירה. לא בטוחה. זה דוחה אותי ברמה הגבוהה ביותר שאפשר לדמיין. תשברי, לעזאזל. גם 4 חודשים אחרי את אינך מרשה לעצמך. זה לא ייאמן. תשברי, אני מתחנן.
בשביל מה שזה שווה, אני אוהב אותך. לא שזה שווה משהו...


פעם הכרתי בעל פה כל מרצפת
ורגב
ושיח קוצני.
רגליי שהלכו על כל נקודה
שדרכו על כל הוויה
באלפי שעות בטלפון
איתך
לא יתעייפו עוד.
והרצפה נעקרה
כמו גם השיחים.
השתנו כדיונות הרגבים.
השתנתה העונה
ואני עוד כותב עלייך ללא הרף
האם את שונה?
כותב כותב בשצף קצף.
כותב וכותב וכותב עלייך
מתי זה יעצר?
כותב וכותב וכותב וכותב
כותב רק עלייך ולא על אחר.
כל יום שיר חדש או שניים
שזה נפלא אבל הן טרוטות כבר, העיניים.
שמישהו יעצור את העט מלרוץ
כי רגליו התעייפו, ליבו כבר מחוץ.
24/11


מגן הורדים לרחוב הנורית בארבעה חודשים.
כמה רומנטי.
הכדור עשה כבר חצי סיבוב.
"כדאי שאעלה" אמרתי בטרם עת.
אוי כמה שאני מתחרט.


ההשתקפות בחלונות הראווה
אני כבר לא דומה לעצמי.
צל מהלך.
עם המעיל הגדול, השחור, המלנכולי
וידך כבר לא מתנחמת בשלי בתוך הכיס.
כשהעצב מתנגן באוזניים דרך אוזניות היגון
הלב מזרים געגוע עם כל פעימה.
פנייך צפות באוויר תודעתי זה ארבעה ימים.
מגעך עוד צף במרחק נגיעה מאצבעותיי זה ארבעה ירחים.
שאלוהים ישמור, איך אני יוצא מזה.
העור שכמה למגעך
או למגעה, או למגעו, או למגען.
העור שכמה למגע
הוא כבר בוער.
הלב שכמה לקרבה
להבנה
לתאומה.
הוא כבר בוער.
שמישהו ישפוך קצת מים.
שאלוהים ישמור, איך אני יוצא מזה.




ואיך אוכל לתת לך את ליבי
לעקרו מהשורש
שתפתחי ותקראי בו כרצונך
עד שתכירי בעל פה את כל הסדקים
והדקויות הרגשיות שלי.
שלא אצטרך להסביר יותר.
והחור בו שנפער והתחיל
כחודה של מחט
ומיום ליום הוא גדל לכדי מכתש.
אני צריך גשר מעליו.
וכשצללתי לעינייך אחרי ארבעה ירחים על הקרקע
כשראיתי עצב וגעגוע ושקרים וחיפויים
גדל החור והתרחב לכדי אוקינוס.
ואיך אוכל לתת לך את ליבי
שתשמרי עליו
שלא אצטרך להסביר יותר.


האש שבוערת
כל כך קרובה, ממכרת.
בצבעים לוהטים של אדום וכתום
אני רוצה לקפוץ פנימה
היא קוראת לי
להחרך, לצעוק, לעלות השמיימה בלחישה.
להשרט ממסמרים חלודים שבוערים באש קצת ירוקה
לבעבע עד עמקי נשמתי הסדוקה.
מקרב את היד
מסכים להתמסר אליה
קצת שורף ואברח
התוצאה ידעה מראש ומובנת מאליה.


עומס רגשי


הקירות המוכרים
הבלגן
ההתרגשות שבבניין.


את
שיער ריח חיוך דיבור חיבוק ליטוף.
הקול מוכר
הכל מוכר
הכל יקר.


ואחרי המפגש עולה על גדותיו.
ואני לא מרגיש טוב
חייב להקיא את השווא.
שמא ליבי יקרע לגזרים
מעומס רגשי.


כמו שלימדת
כותב חושב מעבד מפריד מנתח רותח.
ואחרי צירי לידה
על הספה שליד השידה
והמוח שנפתח כמעט לעשרה סנטימטר
שנבעו כמובן מעומס היתר
נולדים השירים ולהם אין עוד שם
להם אהיה כאב וכאם.


שיר נולד כמו תינוק
בהתחלה זה כואב.


חשבת שזכית לברכת השגרה?
חה! הוא צועק ומטיח בתוכי
זכרונות מערערים.


והסכר שחשבתי שבי
מתפרץ
והופך למעין המתגבר כארי
על יוצרו, הלוא הוא אני
ונובע עבר ועתיד.


עבר ועתיד
שנובעים דרך החור הזעיר
אל הדף המנוקד
אל הסכין המחודד.


זה מדהים ש
הכוכבים שמעליי גם מעלייך הם.
היכן שאת
הם משבצים את השמיים
כיהלומים בכתר שעל ראשך.
לא שאכפת לי ממך
(אולי רק קצת).
הירח הקרוב שמחייך אליי
בינות צלליות הגזעים על הגבעה
מחייך גם אלייך. היכן שתהיי.


השמיים הצבועים בכתום של לילה
נמרחים בלבן מבהיק רק לרגע קט.


הגשם בא
השתקפות הרמזורים נמתחת על הכביש עד אין סוף
הטיפות על החלון בורחות נגד כיוון הנסיעה
מפחדות להגיע. להשתנות באמת.


המייל שנשלח עוד מהדהד בי
מחכה לתשובה שלא תגיע.
למילותייך שלא יגיעו לליבי כמים לנפש צמאה.
וזה ידוע ש
עת לילה זה הזמן היחידי בו אני כותב.
הנפש שכל היום מתחבאה יוצאת כשחשוך


במונית של הלילה
אריק מזמר מהרמקול
"אהבה ישנה"
והאקורד השביעי מבשר הטובות
ששובץ במקום המושלם
מרגש אותי.


רצף הירוק,
גיחות העטלפים שנצבעים בכתום
של אמצע הלילה,
הרוח הגבית באוניה
שהיא אני.
תחושה שאיני לבד
שהכל חג סביב משהו
מישהו
ללא שם ופנים
מופיעה עם עטלפים כתומים שחורים
שהלוואי ואשמע את שירתם.


אל מול אויבי המרים ביותר
הלוואי והיה לי נשק בלתי מנוצח
אלה גדולה
או סכין חדה
שיכריעו המערכה.
שאוכל לשמוע דבריהם
המלאים בבורות ובורות
ובצדק על טבעי אכה בהם
אפילם לרצפה חסרי אונים.


או נשק חם
או איזה בד סותם פיות גם.


אכם חסר מורא
והם ישכבו על הרצפה מפוכחים
כבר לא סמאים לטעותם
בוכים במלמולי חרטה
וגועים בבכייה עד שתצא נשמתם.
אל מול אויבי המרים ביותר
הלוואי והיה לי נשק בלתי מנוצח
רק אחד והוא אמת.


ביער
באמצע הלילה
התנים מייללים
הלב צועק.
ובמקרה ענן חומק
חושף הלבנה
שבמקרה מאירה אליי
מבין תקרת החשכה.
ואני רוחץ באמבטיית אור לבן
שחושפת שבב של טוב
בתוך סבך אינסופי
שאיש לעולם לא יחטוב.
כמה סבך ומחסומים
ושבילים קטנים בתוליים
ואני לבדי שם ביער
אח, כמה סבוך הוא ליבי,
כמה סבוך.


בסופי השבוע
כשהירח גדול והשעות קטנות
אני חוזר הביתה.
חצי שיכור
התופים הולמים באוזניים
אני הולך באמוק בדשא הרטוב
ואני יודע שמתלכלכות הנעליים.
רץ-הולך בעלייה
כשהממטרות מרטיבות ומרעישות כנקר
לכיוון השער אל הטרקלין המנוכר
חצי נרדם חצי שיכור
בטירוף כאילו אלייך אני בא.
ואני ממשיך ומתקדם
פותח כפתורים בידיים מתבלבלות
במעשה מרד שאדם לא יראה.
חצי עצוב חצי נרדם חצי שיכור
שני חצאים מתגעגע,
רץ,
כאילו אלייך אני בא.


אני אוהב איך שהלכלוך
של יום או יומיים
נשטף ממני בשעת לילה מאוחרת
כשהכל מהביל.
בקרון הצבאי הריק
המתקלף
אני מדמיין עוד רגע אותך מדברת
עוד רגע לפני שתלכי.
את מדברת ברוגע
בביטחון שעוד נעמוד יחדיו
בין 4 קורות ומתחת ליריעה הלבנה
בבדיחות שרק אני אבין.
והן צפות בי פה ושם
הבדיחות.
ואז אני נזכר במילה ההיא או ההיא
המוכרת עד כאב
ועדיין משהו מפתיע
כאילו נתקלתי בידיד ותיק.


עת לרפוא ועת להרוג (חלזונות)


אחרי הגשם הראשון
החלזונות יוצאים
כצאן לטבח.


ואלמלא רעש המכונות הסואן תמיד
שהיה הווה ויהיה
ונדמה לנצחי מהמוות עצמו
השקט היה צועק.


בהליכה של אחרי הגשם הראשון
השקט צעק וצחק,
חוץ מחילזון שהתנפץ פה ושם
והשתיק רק לרגע את השקט בקול נפץ קט.
ריח נקי מלווה כשוליה
שאריות גופה על תחתית הסוליה.


כשיורד הגשם זוהי עת להרוג
בצמאון פסיכופטי לדם חלזונות.
ושעת החסד עוד תגיע בקיץ
בה על מקל יצטופפו אינספור קונכיות לבנות.


משהו שונה באוטובוס
מהבית
ובזה אליו.
חוץ מכמה סיבובים בשעון ועוד קצת
ושבר הענן.
משהו השתנה.


משהו ברצפה הרטובה
בחלונות המטושטשים
בבגדים העבים
באוויר הסמיך והדביק עד כדי גועל.


יש התרגשות באוויר
יש שותפות גורל
יש שמחה גדולה
הכל נשטף
אשרינו שזכינו
לשפע שכזה.


הלוואי ששיר גדול יתנגן מתוכי,
שאמת גדולה תפרוץ.
שאור מבהיק יאיר הכל בצבע המכיל את כל הסודות,
שציפור שיר קטנה תגיע מרחוק ותנחת על כתפי.
ותגיד לי "היי, הכל בסדר, הגעתי"
ואני אחייך חיוך ענק ואתחיל ללכת
ואלך ואלך
עד שאגיע.
וכשאגיע אפנה ראשי ואלחש לאוזנה הזעירה-
"היי הגענו".
והיא ללא אומר תזנק זינוק זעיר ותתחיל להתעופף, כשצבעיה התכלכלים נצבעים באדום העמוק של השמש, עד שתעלם באופק.
ואני אעמוד במקום אליו הגעתי ואחייך.


החושך כבר יורד מוקדם,
מאיים לעטוף ולעכל כל טיפת אושר שעוד נשארה בי.
איני כותב כמעט
והחול החם מתאים את עצמו לכפותיי בוותרנות.
פחדן.
אין זו אלא אסופה פתטית של מטאפורות ללא הקשר,
בניסיון נואש להחיות את מה שאינו יותר.
ברוך אתה ה', מחיה המתים.
והשאלה האם להקדיש את חיי למיסטי,
עולה מידי פעם.
ובהדחקתי כל פעם מחדש אני עונה בשקט את התשובה הידועה מראש.
עצוב להתגורר בראשו של משורר.


רגע לפני הכפור
היתושים יוצאים מהחורים
לעקיצה אחרונה לפני שיעברו מן העולם.
כצעד נואש להטביע חותם.


שמות שמות
והמקומות הריקים על לוחות הזיכרון
אינם מותירים ספק
בנוגע לבאות.
זה כבר אמצע אוקטובר.


ואני כבר שלושה ירחים בלעדייך.
וכמו דמותך ההולכת ונעלמת בזכרוני,
היתושים רודפים אחרי
במלחמת התשה-
האם יספיקו לעקוץ לפני הכפור?


יש בי מקום שרוצה
להיות כל מה שרצית
שאהיה.
דתי, מתנחל, ימני. שונא את אימי.
הראשון יקרה. השלישי לעולם לא.
השני- נגלה. מהרביעי את יכולה לשכוח.
ובכל זאת...


יש בי מקום
שרוצה לשמוע ששמעת שנהייתי
ושהתעלפת
שקיבלת התקף פסיכוטי
ששכבת על הריצפה ומיררת בבכי
ובין הדמעות היה אפשר לשמוע מלמולי "תחזור אליי".


כרגע אחת בצהריים
ואני ישן.
וברגע הזה בו אני ישן
ישנו אחר
שקורע את תבל כאילו
הייתה אשת השטן
קורע ממנה את הגופיה הלבנה בהרפתקאה נפלאה
נוגע בצווארה במסע שלא ישוב
מתפלש בה
צולל לעומק
מנצל עד תום.
אך ששש. הס.
לא להפריע. היני ישן.


הפחד שאופף אותי
בכל רגע בו אני לבד
יתום מאב
הוא שלא אצליח להרחיק את החבל מצווארי
או את הסכין מאמתי
ביום חתונתך.
שאשב בשוק עם אחרת
ואחשוב עלייך.
שאתעלס עם אחרת
ואחשוב עלייך.
שאעמוד מתחת לחופה עם אחרת
ואכוון אלייך.
שכיננת עמוק מידי בנשמתי
שאת זורמת בדמי ולא תתאדי
שלעד נועדתי להתחרט.


כשדיברנו על אושר
שתיתי את היין
וישבתי השקט.
אחרי שישבתי בשקט
כשדיברנו על אושר
הקראתי את "שימו לב לסגול הרועד"
וכמו שניחשתי
לא הכיתי גלים.
וכל מה שחשבתי עליו
כשדיברנו על אושר
הוא על צהריי יום השישי ההוא
בו ישבנו בשוק מחנה יהודה
בו שתיתי את הבירה
בו ידי חבקה אותך
וכל האנשים התהלכו סביבנו
והרגשתי מאושר באמת
וצרחתי לשמיים "אני מאושר".
ונישקתי אותך בפראות שגרמה לך להסמיק
ולצחוק את הצחוק המשוגע שלך
שגורם לי להסמיק.


שנה של חימוש
ועוד 6 ימים.
שנה ושישה ימים בהם נבנתה הפצצה
שהתפוצצה כשנגמרנו.
כשמה שלא היה גוף אחד נתפרד,
(כך אמרת),
שנה ושישה ימים של חימוש התעופפו לכל עבר במחזה מרהיב
והפכו לריקושטים של זיכרונות.
ואת הפכת את העיר שלי כולה לריקושט אחד גדול,
וכעת היא עטופה בברזל מכוער של זכרונות כואבים.
ירושלים של ברזל.
וגם אני דאגתי לנקום-
איני יודע מה נצבע אצלך בכסוף המכוער.
אך כולי תקווה שכשעינייך נתקלות בספר, בברכה, בסריג, בחולצות,
את ליבך מפלח כאב הגעגוע
ואת מדמיינת את עצמך רצה אליי
מתפרקת בזרועותיי ולוחשת
"חבק אותי כבר".


זרוק עליי מים מטהרים
כסה אותי בכל גלייך ומשברייך.
אני בבית המדרש מתנדנד
ממלמל
מים מלוחים זולגים על הפנים
מחכים למים מתוקים שיתמזגו עימם מלמעלה.
מטפטים משום מקום ברכות
מים מטהרים ששלחת רק אליי
טהר אותי ואטהר.
עשה אותי נקי לשנה החדשה אבא
עשה אותי מקרין אור נוגה של קדושה
טהר אותי ואטהר.
אבי ומלכי
אין לי אף מלך אלא אתה.


הבדידות כלהבה
המרתיחה בי שיר
שמסרב לבעבע ולהתאדות.
לקראת ערב
יורד חושך
עולה הבדידות
חונקת אותי.
מטביעה אותי בים היגון האינסופי
המתגלה לאחר יום ארוך של הליכה בעמק.
בעוד אני טובע ונשנק
משהו בי עולה
מסרב למות
חייב להתגבש ולהפלט
כחול או שחור
אל דף או מפית.
ולא מצליח לצאת מבעד לחומות.
חומות חומות שאני בידיי בניתי
רוצה הוא לפרוץ אותן
לרוץ בשדות
ולשכוח שבוראו,
העיר,
עולה באש.


השיר מתנגן
וברגע שבו המילים נאמרות
והצליל נשמע
החץ נורה.
והחץ המדויק הזה
שכל תכליתו היא לפלח לב שבור
פוגע בול.
החץ פותח סכרים
מפיל הרים ומציף עמקים
גורם לנפשי לבכות ולזעוק.
החץ ההוא נורה גם אל גבי
אך ככף יד
הדוחפת אותי קדימה.
אפילו שאני מכיר היטב את הקול ואת התו
ולפתע הוא נשבר מעט
נסדק מעט
מזייף מעט
ועדיין מפלח.


שמונה ימים בלונדון.
שמונה ימים בשבוע הליברפולים אמרו-
שמונה ימים בשבוע
אני אוהב אותך.


סביב שולחן החג הגלותי
בבטן מלאה וראש סחרחר.
ברכת המזון מתנגנת
בניגון המוכר הבוקע מהגרונות
בפתאומיות כסכר המתבקע מן העבר.


ואני נזכר בך,
ובסבתא ציונה הזקנה,
בשולחן השבת הבוהק שעודנו עומד בביתך,
ובשולחן השבת הקודר שלא עמד ולא יעמוד בביתי.


ובמשחקי הקופסא של שבת בצהרים,
ובבית הכנסת הירושלמי הקטן,
ובך רוכנת קדימה,
וצורחת עליי כאילו הייתי יצחק רבין.


ואני בלונדון ואת בירושלים.
ליבי במזרח?
תוהה האם ליבי עוד איתך
והאם נשמתי עוד שלך.


ואיך אדע אם אהבתי אלייך חלפה מן העולם,
או שנקברה היא מספיק עמוק בשביל שבנתיים אשכחך ירושלים,
ומחכה לשעת כושר לפרוץ ולהכאיב שבעתיים.


הטיוב כמראה.
במערכת הביוב של הרפש האנושי
כור היתוך בינלאומי
בו נזרקים כולם לכבשן.
כור היתוך של צבעים
של ריחות
של תרבויות
המיץ של הזבל.
הודים
אפריקנים
חריידים
שוודים
עשירים ועניים
כולכם תרדו במדרגות כמבקשים להבלע
ותשבו על אותם הספסלים.
בלונדון עיר העולם הגדול
אתה תוהה מה היה קורה
אם בן גוריון היה מצליח.


זרות- עיר שנשתלו בה אנשים, אינספשן ועיצוב עולמות.
פרסום ואינדיבידואליזם
אף אחד לא דופק חשבון, כל סוגי האנשים. כל אחד מתלבש כמה שיותר אקצנטרי.
איך הגענו למצב הזה? לונדון כעיר העתיד.


בסופו של יום אני מרחם.
על כל האבודים, המסכנים, הפוסטמודרנים, המחפשיםאתעצמם, הבורגנים.
עם כל ההכלה, ואהבת ישראל, ואהבת העמים והמינים,
אחרי כמה דקות של הסתחבקות אנתרופולוגית,
אני מקיא את נשמתי
ומרחם.
על כל הצלילים הריקים
האמירות חסרות המשמעות.
רחמים


זה בשמש הכבר לא כל כך חמה,
בעלים הירוקים המתמרים אל על,
בפיסות השמיים הכחולות שאני רואה בינותם.
זה בסוף הקיץ.
באוויר שמזדכך מלילה ללילה,
לכדי האוויר הזך והכבד של ערב יום הכיפורים.
בכותנה המתבהרת,
באבק המצטבר שמחכה לגשם הראשון;
מחכה להשתברות הענן השחור, מחכה להשטף, להשתחרר, לצאת למסע אל הלא נודע.
בשערי שמיים שיפתחו,
בשדה שפעם בשנה זוכה לארח מלך.


אני לא יודע מה,
אבל זה באוויר,
זה בדמי.
זה בועט וצועק.
זה אני קורא: תחזור.


א ל ו ל.
המילה מהדהדת בתוכי.
אני לדודי.
האל"ף משתחררת בשקט ועולה מהסרעפת,
הלמ"ד מתגלגלת על הלשון,
עוד לפני שהיא ניהגת אני מתרגש.
ודודי לי.
השם ככישוף מהפנט אותי מבפנים,
גורם לנשמתי ההומה לבכות, לרדת על הברכיים, להתחנן, להתבטל.
אני מנסה להיות אלול
ולא כל כך מצליח.


כש.ג. נטוש
מתנדנד על הציר מכל משב רוח קל
חורק
צורח
רוצה לברוח
רוצה לפרוח.
רוצה להשתחרר משלשלאות הצירים,
להיות.
וברגע הפלאי בו יתבקעו הצירים
לרגע אחד ארחף באוויר
ובשאר אתרסק על האספלט, משותק.


השיר של אלול


כבר כמעט שבוע
שאני מתגלגל בחול.
ועדיין
ניצוצות של קודש נדלקים
מפעם לפעם.


אלול.
מתקרר,
ובליבי החם-עדיין מהדהדות תורות של תשובה.
ובדמי הזורם-עדיין צפות כמיהות לתשובה.
מחכות להצתה.


יש רגע אחד שאתה יושב ומריח את האוויר
וניחוח של סתו מגיע לאפך ואתה מבין-
אלול.
המלך בשדה מחכה לבואך.
רק תתחיל ללכת והשיבולים כבר יתכופפו.


אלול כבר כמעט נגמר ואני מתפלל
לפגישה אחת אמיתית בשדה
לפני שילך.
ורוצה בכל ליבי לצאת חדש
להגיע ליום הדין טהור ולא רק נקי
ואלול כבר כמעט נגמר.


אלול כבר כמעט נגמר
והחג עומד בפתח.
המטוס בשדה ממריא
ואני רק רוצה לשוב.


ברחוב הפרברי בו גדלתי
בשנות ה90
דבר לא השתנה
גם בשנות הטיפשעשרה של המאה ה21.
בית הספר
הגינה
העיקול הזניח בכביש שמכיר
רק מי שהתעקל עמו אינספור פעמים.
לא השתנה דבר.
דבר למעט
תאורת הרחוב
שבשעה טובה החליפה את צבעה הכתום
ללבן.
הרחוב הקטן
עם עמודי התאורה על צידו האחד
נהיה נהר לבן לפתע
למעט כתמי הכתום במעברי החצייה
שרק אותם הנהר אינו מנקה.
ואני מאחל לעצמי
אם ברחוב או בבית
להחליף את אורי מכתום ללבן בוהק.


חזרתי מהישיבה בעתניאל.
הרגשתי שאני יודע אושר מהו.
סיפרתי לכן בפרצוף מסמיק
ופרצופכן הסתום ניסה
לעשות לי "הסתר אסתיר"
ונכשל.


אני מכיר אתכן טוב מידי.


היא כמעט בכתה.
ואת שאלת בקול שקט ומזלזל שהחביא תחתיו סערה-
"אתה רוצה לחזור בתשובה?".
נבחתי "מה הקשר?" והמשכתי הלאה.
אך הייתי צריך לצעוק
"כן! רוצה לחזור בתשובה!
עם ציצית וכיפה ופאות וזקן!
רוצה שטחים! רוצה אלוהים!"
ולהסתכל עלייך מתייפחת בשקט
על כל מה שלא היה ובעיקר על מה שלא יהיה.
אבל לא עשיתי את זה
והמשכתי הלאה.


אחרי שחזרתי מארץ החופש הכבול
לעיר החול והים וחוסר המחשבה
השיער שעל קרקפתי עוד מבולגן מלילה
ואם מתרכזים אפשר
לשים לב לצורה עגולה מטושטשת
זכר לבניין הבית וחורבנו.


ובהיסח דעת ולב אני מעביר יד בבלורית
ידי מתקדמת ומחכה לפגישה
אך היד עוברת חלקה עד לעורף
שכן בעיר החול והים לא מכירים בית
ולא צריף.


שיר אהבה לשקיעה


הכל צבוע
ושריר וקיים בחסדך
אך כשעיניי נחות עלייך ברפרוף
כל השאר נראה אפור.
וכשאת גוועת
אני מנסה לקלוט את פנייך הבהירות
וככל שתתרחקי
כך אראה ואשתוק.
וכמה עננים חצופים
מתקרבים עד אלייך
בניסיון נואש להצבע ולצבוע.
והנה הלכת
אך ליבי מודה ושמח
עד מחר.


ושוב אני מתפלא
וכותב על זה את השיר
שהשתנה עם הזמן שעבר.
ובאותה השעה בוקעים הקולות מהמסגדים ממול
בזה אחר זה הם בוקעים
וצפים לאוויר בתפילה לעלות עוד ועוד.
ואם תנסה להקשיב
באותה השעה העברים נודמים.
ואם תתקרב
תשמע לחישות נמהרות
משלחים את הנוסח לאבא אחד,
ולמיני אבות ואמהות.
ומהעבר השני של הנחל
אויבי עולם
אחים חורגים
מתפללים לאותו האבא
וכי מי הם העברים בכלל?


כשמחשיך
כולם נמהרים
שמא יאחרו
לקדוש ברוך הוא.
מזדרונות הישיבה מתרקונים
ורק אני מסתובב לבד
כמלך על ממלכת רפאים.
בשעת הערב בארץ מרדפים
הרוויה דם וגם חלב ודבש
קול המואזין בוקע,
וגם מלמולי היהודים.
בזמן גאולה
המבקשים בקשות זהות מאותו האל
הדורשים בלעדיות על אותה האדמה
ישלבו יחדיו זמירות
עם העלמות החמה.


כשברגע אחד
השאון נגמר
ושקט ממלא את החלל
אינך מבין מה מתרחש.
השקט צועק עלייך
"איפה היית ככ הרבה זמן?"
ואתה נבוך
כי אין תשובה.
לאחר זמן מה הוא נרגע
ואתה נרגע
ונהנה מהשקט
מקול דממה דקה.


התקשרת.
כעכבר גדול מידי בפיו של נחש.
כעסתי.
כעסתי עלייך,
על הדרך,
על העלבון.
רציתי להבעיר
להחזיר את הגלגל
לצעוק
לשרוף אותך דרך העיניים.
לא שרפתי אותך
אבל הבנתי
שהגשר שהיה בינינו נשרף
ואני השלכתי את הגפרור
על העץ רווי הדלק.
ואין לי מה לעשות עם זה-
לא אצמיח שוב את העץ
ולא אעצב שוב את הקרשים
ולא אתקע שוב את המסמרים.
ולא נסיר את הלוט מהגשר
ולא נראה אותו נשחק
ולא נלך עליו לעת זקנה
בשתיקה שנמשכת כבר שנים.


בבור גיליתי את ה'.
נקי נכנסתי
גופי ערום מבגדים
ליבי חבוש חטאים.
והחלל העגול
בו יש חושך אחר
נדמה כמכיל את הכל.
עורי רועד מצינה
כשאני קופץ
נעטף טהרה וקרבה
כל מה שאני חפץ.
הצליל מהדהד ללא הפסקה
יוצא וחוזר לאוזניי ככלה
הלוחשת את שמי אחרי תרדמה ארוכה.
המים קפואים
חודרים פנים
ואת האוויר מחממת
שלהבת יה מרצדת.
מטפס אל האור
כשאצא אגלה את הכל
אני יוצא לחיים חדשים
טהור.


המקום האסור
בו השבת נוכחת באוויר
ונשאפת לריאות
נמצא על פלנטה אחרת.
על ציר מספר שישים נרדמתי
ברכב המקרטע בעליות של חברון
וכשהקצתי הכל היה שונה
כבממלכת הקסמים שבתוך הארון.
שקיעה של שישי
שצובעת את הכל בדם
שוקעת אל מעבר לרכס
אל ארצות האדם.
במקום האסור בערב שבת
בהיכל בו רוקדים ושרים ומפללים
אני מרגיש בבית בבת אחת
אך אסור הוא הווה ואסור הוא יהיה.
אין רגשות אשם או גבולות
רק ספרים על ספרים ונוכחות אלוהים
ועונג שבת מחלחל בקולות
ויודע אני את מקימי ומקומי.


הגעגועים הם רק הגבול של מה שנעלם או שהם ממשות?


הצמצום- בבחירה
והפסילה- בישוב הדעת.
ברגע של שקט
אצבע מונפת
אל המסוים.
הפאר באצבע בוחרת
את שאינו מיוחד ואינו מחוכם.
וכעת אני מסתכל על הבניינים
שדימיתי אותך לשוכן בתוכם
וכעת אני יודע שאתה אינך בם
אתה באחרים, או לדיוק, באחד.
הייתי נבער ונפחד
עד לישוב הדעת בו נעשתה הבחירה
לצאת מן החושך לאור, אל הטוב מן הרע.
וכעת בבהייה במסוים, שאינו מחוכם או מיוחד
מתנגנת, ואני מאזין, השירה.


התקשרת.
הלב קפא
ואז חזר לפעום כל כך חזק עד ששמעתי רק אותו.
הזמן עמד מלכת
ורק סמל הטלפון על המסך ריקד ופיזז לצלילי המנגינה.
קולך נשמע מבעד לשפופרת
רגוע. עדין.
אמרת ששכחת.
ששמת אותי מאחור.
ואני מאחורייך, מסתכל על שיערך המתולתל.
"מי שמביט בי מאחור לא יודע מי אני. לא יודע מה איתי".
אני יודע מי את. ספק אם יש מישהו שיותר.
כל שאני רוצה זה לדעת מה איתך. להרגיש את ליבך משתפך אליי שוב.
לשוט בים שלך, להשתכשך במים.


על השביל החשוך
במוזיאון ישראל
אני הולך.
בתצוגה הלילית
כשאורות כחולים מאירים מהצד כלפי מעלה
משווים להכל מראה לא ככ אמיתי.
עשרות נשים ירושלמיות
בכל מקום
בכל פינה
מצחקות, או מתרצנות, או מהלכות
עם כיסוי ראש או בלי.
ואני מחפש אישה ירושלמית אחת.
חרד לפניה שיצופו באוויר
מה אומר ומה אגיד אני תוהה.
ואני מחפש אישה ירושלמית אחת.


איזו בדידות
וכמה ניכור יש בעיר הזו.
בלי אבנים עתיקות
שמלטפות את הלב
ואמת מהדהדת
נכונה עד כאב.
מכוניות ואורות.
ורעש, כמה רעש


את עומדת על הבמה מעט מעל כולם.
הוא לצידך. איזה דוס בשקל.
את לבושה לבן, בשמלה הפשוטה שתמיד חלמת עליה. את קורנת מאושר. מחייכת חיוך ענק. מאופרת בעדינות. מתרגשת וקצת לא מאמינה שהגיע הרגע שהרצת במחשבתך כל כך הרבה פעמים, במשך כל כך הרבה זמן.
ההינומה יורדת על הראש.
המילים נאמרות ברעד. הטבעת מולבשת על האצבע.
היין נשתה. הכוס מתנפצת. שמחה גדולה.
עוד לא.
אני עומד בתוך הקהל הנרגש, המוחה-דמעה. מתרומם על קצות האצבעות ומנסה לגנוב מבט. לראות אותך באמת. להביט פנימה ולראות, לשמוע ולהרגיש את הלב שלך פועם. לא הצלחתי. את לא שמה לב אליי, את בשלך. וטוב שכך.
מוריד את הקרסוליים המרחפים, חוזר לקרקע ונעמד על הרגליים שלא אפול. עכשיו צריך להחזיק חזק ולהכות שורשים. אני לא מאמין שאני נמצא פה, כמו מתוך חלום. את מתחתנת. אני מגלגל את המילים על לשון ליבי. צריך עוד פעם. את מתחתנת. זה לא נקלט. אני מרגיש רע ורוצה לברוח. אני הולך לשירותים. אוזניי לא יעמדו במילים שעתידות להאמר. שוטף פנים שוב ושוב. יש בי חלק שמקווה להתעורר מהסיוט הזה. אני מסתכל במראה- אני נראה טוב. לבוש בהידור. ליבי רוצה לזרוק עפר כל ראשי, לקרוע את הבגדים ולבכות בכי תמרורים. לבכות על מה שהיה ובעיקר על מה שלא יהיה.
אני לא מאמין שהגעתי לכאן. אני מתחרט. הרגע הזה היה הסיוט הכי גדול שלי בשנתיים האחרונות. כל שינה שהתנפצה בזעקה ובגוף מזיע, כל ראיון עבודה שהתפוצץ כי דמותך הלבושה לבן הילכה בנחת אל תוך תודעתי. והנה הוא הגיע. איך מתמודדים? כל שמתחשק לי הוא לגמור עם חיי. שהאדמה תבלע אותי. להקיא את הקרביים בשירותים. לקפוץ ב100 קמ"ש מצוק. משהו שיעיר אותי מהסיוט הזה.


מדרגת הבטון
שממשיכה ומתעקלת
מקיפה את האספלט הרותח
המהביל עד כדי אבדן עשתונות.


המדרגה המסומנת
פסים פסים של אדום ולבן וכחול
שיוצרת כמעט-מלבן שלא יסגר לעולם
מכילה ומגדרת חניון.


פסי הסימון הלבנים
מחכים לאכלוס שלא ישנה עבורם דבר
מכוונים את התנועה
ומי יכוון אותי?


מזמן,
הייתי יושב על המדרגה בחושך
ומדבר איתה.
לאחר שהשיחה התנתקה
ונשארתי אני בעלטה
האספלט נשאר חם מהשמש
והלב נשאר חם מקולה.


כה מזמן לא ישבתי
על רמת הבטון הצבועה כשאת באוזני.
המדרגה מחממת אותי
כאילו התגעגעה לקולי.


מזמן,
הלב היה ישר.
בעוד הלב התהפך
החניון נשאר.


הפסדתי
הם ניצחו.
זהו, נגמר.
הלך עליי.
הוא השתלט עליי לחלוטין,
על כל צעד ומחשבה ובכי.
הכל נדמה כעת לנובע ממנו ואליו.
כשאני שמח אני מודה
כשעצוב שואל למה, מחכה לתשובה, ומבקש נחמה.
הם ניצחו במערכה ובקרב-
כל חורשי רעתי.
הם דחפו אותי מהצוק עליו שוטטתי
זמן כה רב.
דחפו בקול צחוק גדול ורועם
ספק אוהב ספק שונא.
צעקו "תיפול!" בצווחה מהדהדת
ושוב זה חוזר אליו.
אני נופל
בין מדפי סלע לצמחים לעננים קטנים
ממשיך ליפול בלי ההתרסקות המתבקשת
שואל, מחכה, מבקש
לזרועותיו המושטות שיתפסו.


אני מחכה בקוצר רוח
ליום בו אוכל להגיד
"היה לי מאוד קשה"
ולדעת שעכשיו כבר לא קשה.
אני סופר את הימים ליום
בו אשב בנחת ואגיד לעצמי בביטחון
"היה קשה. עכשיו כבר לא."


בקיץ האחרון
טיפסתי נרגש על המדרגות בחושך
כשאת דרכי מאירים פנסי רחוב
שעליהם מתגבשת לאט שמיכת הטל.


קיפצתי שתיים-שתיים,
כשהעיניים טרוטות והלב נרגש.
אלייך אני מקפץ,
ונשימתך מחיה את מפרשיי.


בקיץ הנוכחי
אני מתאמץ לזחול מהמיטה
באחת אחר הצהריים.
כשפסים של אור חודרים לחדר דרך החלון,
חודרים אליי,
מאירים את כל מה שאשאף להסתיר.


כשאני מתעורר הכל נדמה בסדר
כשאת ערפל השינה המתפוגג לאיטו
מסלקת תזכורת שמפלחת את ליבי.
תמונת חיוכך מעלה על פניי חיוך עצוב
שגורם לי לעוף וליפול באותה העת.




יש לי ים
ויש מחשבות שצפות בו
ואז שוקעות
באותו הים.
יש מחשבות שצפות
וצריכות להשלח למישהו להיעבד קצת
להיאבד קצת
ואז לשקוע.
ויש מחשבות שצפות
שצריכות להשלח אלייך
ולהיאבד עד שאמצא אותן
להיעבד עד שאצא מהן.
ואם לא אשלחן אלייך
הן יציקו וינקרו ויבעטו לי בראש ובנשמה
עד שהם יתעקמו
ויפלו על הרצפה כמו זבובים מתים
ליד השלולית הקטנה שהייתה הים שלי.




האמונה
כאין ספור ידיים זעירות שמושטות
שסופגות ומחזיקות אותי
כשאני נופל.
עננים רכים
שמשייטים בשמיים
נותנים לי ליפול אבל לא להתרסק.
כשאני מתרחק
העננים מדללים
והידיים נחלשות
ואני מתרסק על אדמתי שלי
ששוברת את עצמותיי ושותה את דמי בשמחה.


יום ראשון,
בבוקר הזה אני בארלוזורוב
כבר שנתיים.
נוסע לאנשהו
דרום או צפון זה לא משנה.
בשאר הלילות
אני נשאר
אבל נפשי נוסעת
לארבע רוחות שמיים.
מחפשת
רצה עקשנית
לא זזה עד שהיא מוצאת.
היא לא תמצא.


הירח העמיק ושקע
ואת אחזת לי ביד
התענגת על כל דקה
כשרקדנו צמודים על רציף הנמל


כשהירח האדים והרצין
העמדנו פנים של איפוק
כשבפנים אש תשוקה בוערת
מבטים מצטלבים תוך כדי סיבוב


החזקתי אותך לבד
צמוד על רציף הנמל
כשהירח ברח ונעלם מהר
ואת גוועת ושקעת לאט


לבד של בוקר
דווקא מרענן אחרי לילה מסויט.
השמש מכה בפניי ושורפת
דווקא מגעה אינו זר.


לבד של צהריים
מתחיל להרגיש בבית כאורח מוכר.
העייפות מכה אחרי הארוחה
אני יושב על הספה ורוצה להרדם
רוצה לקום ולהרגיש חדש.


לבד של ערב
כבר בן בית.
החושך יורד
וככל שהשמש מתרחקת
גדל הפחד שאשאר לבד
כאילו הייתה החמה חברתי היחידה.


לבד של לילה
אני מורגל עד כדי שגעון.
במיטה, כשחשוך
ורק על הקירות צלליות רוקדות.
הלבד של כל היום מצטבר
וגורם לי ליפול עיוור בתהום ללא תחתית.
גורם לי להתגעגע ללבד של בוקר ולייחל להרדם,
למרות שגם שם זה לא שונה.


זה קרה במוצאי שבת
אמרתי לך הכל
כשבעצם לא אמרתי כלום.
משתיקתי הבנת.
ליבי התרוקן מפחד
ומהכל.
הוא נהיה קל יותר
לעומת ליבך שהתרסק לרסיסים.
ליבותנו
שנקשרו
בדמך שזרם בדמי ודמי שזרם בדמך.
ברגע אחד הם נתפרדו
כששלי התרוקן ושלך התרסק.
ושלי מתגעגע למלאות ושלמות.
שלי מתגעגע לביחד.
שלי מתגעגע להרגשת הדם הזר הלא מנוכר.
גם שלך, אני יודע.
חבל.


אני יודע בדיוק איך יראו החיים שלנו.
את, על כסא נדנדה גדול, במרפסת שלנו בישוב בדרום (שאת בחרת)- אלון או דימונה, בבגדים רחבים וכיסוי ראש. שותה תה. מסתכלת על הנוף המדברי במבט רציני. מאזינה לפעמוני הרוח. נרגעת. עוצמת ופותחת את עינייך לסירוגין.
את, על הספה הרחבה והגדולה בסלון (שאת בחרת ועיצבת), עם אינספור הכריות, מסתכלת על הטלוויזיה ומעבירה את הזמן בסתמיות. אני בא, מסתכל ומחייך. את מחזירה לי חיוך קטן ומבט מלא אהבה. מה הייתי נותן בשביל המבט הזה שוב.
את, עם עלמא הקטנה על הידיים, בסלון העץ רחב הידיים שאני מימנתי ואת בחרת, מנדנדת אותה קלות, מאושרת (אני רציתי בן בכור, את התעקשת שתהיה בכורה-איכשהו, גם עכשיו את בחרת). מביטה בה ובי. מאושרת. כמה אושר מסב לי להעניק לך אושר שכזה.
את, בערב שבת, לבושה לבן, זוהרת, כאילו שבת המלכה איפרה אותך בעצמה, שרה בטרנס ניגון מסוים. עלמא על הברכיים ודויד על הידיים, לא שמה לב אליי. את רגע מדברת עם אלוהים. את עייפה.
את, עם ארבעת קטנינו, עלמא הבכורה, דויד הקטן (את בחרת), רפאל המלאך (אני בחרתי הפעם), ותהל? (עוד לא בחרנו). מתבגרת ומאושרת. להסתכל עלייך מסב לי אושר. מה הייתי נותן כדי שתחייכי אלי באושר שוב.




כרגע אני בבית הקפה. זה עוד בוקר, והבועה שלי מוצאת חן בעיניי. המשקה ערב לחיכי. המזגן מדויק והאוויר נעים לעורי השזוף. הספר נהדר. ברקע מתגלגלת מנגינת בלוז ישנה שמסבה לי שקט ורוגע יוצא דופן. בבית הקפה יושבים אנשים מעטים שעוד לא סיימו להשיל את קורי הלילה. אנשים בבית הקפה מגלגלים שיחות ומתבדחים בשקט. הרוגע שולט בכל. הבועה הזו מוצאת חן בעיניי.
שום דבר מיוחד לא עובר לי בראש. שום רגש לא מרטיט את ליבי. הבועה עוד תתפוצץ.
כשאני יוצא החוצה היא מתפוצצת.
שמש הבוקר החזקה מכה בי בפתאומיות, שורפת, צועקת, מסנוורת בהתנשאות. עורי שעד לא מזמן נהנה מאוויר מושלם מתחיל להזיע, בטיפות קטנות שניגרות כעינויים קטנים שמנסים להציק ולהסיח את הדעת, טיפות שלוקחות איתן את הטינופת שלא הצלחתי לקרצף אתמול. גופי נהיה לח ודביק. הרגליים מתלכלכות משלולית רנדומלית.
אני רץ לאוטובוס. חייב להספיק. אחרת מה יקרה בעצם?
כשאני יוצא החוצה הבועה מתפוצצת. היא מתפוצצת ואני כבר לא לא חושב על כלום. את צפה במחשבתי. מחייכת כמו בעבר. מסתכלת עליי באהבה. קוראת לי בצורה בה נהגת לקרוא אליי. מפתה "אולי בכל זאת? עוד לא מאוחר"... מערערת. מפעימה כאב ואהבה בליבי הכואב-גם-כך. מעתה כבר לא אוכל לשכוח. אני מתחרט? לא, לא יכול להיות, את לא תצליחי. שוב, אני חושב עלייך.


"תן לשינוי לצמוח" הם אומרים
אני נותן, הוא צומח וזה כואב.
זרעי השינוי נזרעו בי מזמן
על ידי אישה או עיר או אלוהים.
הוא צומח וזה כואב.
השינוי צומח לאט, מעריסתו כלפי מעלה
נוגס בבשר החי
נלחם על חייו
נואש לאור השמש
מכאיב
ואני צורח.
קורע את העור
ומצלק את הנשמה.
השינוי לא מתחשב בי
ולא אכפת לו שהוא
קורע, מצלק, מכאיב, נוגס,
מפלס את דרכו דרך ליבי השבירר גם כך.
וכשיסיים השינוי ויגיח אל האור
אפשר לחשוב שמה שישאר הוא השינוי
אבל כל שנשארו הן הצלקות.


משהו מת בי
כשאתה מחייך
כשסיימת לקרוא את השיר.
משהו נצבט
כשאמרת "הבנתי"
כאילו אפשר לתכלל את מהותי
לתוך צנצנת אסתטית עם תגית על המדף.
משהו כאב
כשראיתי בעינייך שאתה מרגיש "הבנתי"
כמו שהייתי עיקרון מתמטי או פאנצ' בבדיחה.
"לא הבנת, לא תבין!
אני לבד!"
אני צועק
ואין שומע.


אני תוהה כמה זמן
אוכל להחזיק כך.
להעמיד פנים
להקפיץ את כוס הזכוכית הקטנה
לשאוף ולנשוף את העשן
לעקל את השפתיים כלפי מעלה.
לדבר סתם
להרגיש סתם
להתמלא בסתם.
כמה זמן עד
שאני אנקוש על דלת נפשי שלי
ואצעק "יש אמת ואתה יודע!".
עד שנפשי לא תוכל לי
שהיא תתפקע מגעגועים
שהיא לא תוכל אחרת ולא תעזוב
עד שהיא תחזור בתשובה לעצמה.




אני עוד לא עולה הביתה.
אני רוצה עוד רגע
לנשום את הדממה
את השקט
את המים, את הדשא.
להבלע בחושך
להיות אף אחד.
להזיע
להדבק באוויר
להסתכל על המגלשה.
עוד רגע להיות לבד
ולא לטבוע
במטר ההבל שאתן מדברות.
רגע להיות עם עצמי,
באמת.


מסתכל על היד שמלטפת
את רצועת החזייה
את החולצה הלבנה שמעל
שדרכה אפשר לראות את הגב החשוף.
את התיק הנארז
את החשבון ששולם.
את העיניים המצטעפות באהבה
או שמא ריקנות.
את הגוף הקם מהכיסא
את הרגליים ההולכות
את החלציים הנרגשים.
את הלב המלא באהבה
הריק ממשמעות.


קיץ בתל אביב


בקיץ בתל אביב
פלגי מים קטנים
זורמים ממרגלות הבניינים
על המדרכה אל הביבים


בקיץ בתל אביב
פרצופים ריקים משוטטים
כרוחות רפאים ברחוב
ישנה אמת והם יודעים ובורחים


בקיץ בתל אביב
שקר החן
חם ולח, העור נדבק
הנשמה גם כן


בקיץ
עור חשוף מסיח בינה ודעת
העיקר שלא לחשוב
העיקר שלא להרגיש


נער צעיר
בן חי שנים
נשרף בנגמש
בעודו באיבו
אבל אלה החיים


אמא אוהבת
נופלת על קבר פתוח
לבה נקרע
לילות ללא שינה
אבל אלה החיים


אם אלה החיים


מילים


אני כותב
נפשי פורחת
כמהה לבטא את עצמה במילים יפות
כמו
נוגה
כמיהה
תשוקה
הוויה
וכל מה שיוצא
זו עגה של ערס מצוי.
אני קורא את המילה בליבי
היא ניהגת בקרביי.
אני מרגיש אותה, מפעמת בדמיי,
מקנה לי משמעות ואני לה-
כזרע באדמה.
אך כשאני מנסה לבטאה
הכל משתבש
ופורח באוויר.


אם


רגעים שלא יקרו
חלומות שהתנפצו
רגעים קטנים
חלומות גדולים


את מביאה פרחים לשבת
מול העיניים
נשיקה קטנה
חיוך ממתיק סוד


ילדים שלא יוולדו
עיניים שלא יצטעפו מאהבה
לא עוד
לא בשבילי.


את על ספה גדולה
הספה שלא אקנה לך
מבזבזת את הזמן סתם
לא אצלי. לא איתי.


רגעים קטנים שלא יקרו
חלומות גדולים שלא יתגשמו
ברגע אחד כבר לא.


אני קליפה
הייתי מלא בכל טוב
אך עכשיו אני ריק.
עכשיו אני לבד.
כל טובי נשאב ממני ברגע אחד
וכל כך פחדתי מהרגע שאחרי-
שהרי, חיה של קליפה ריקה הם עלובים.
אני ריק עכשיו
אבל לא נורא.


כל כך פחדתי להיות לבד
להשאר עם המחשבות
שנוברות במוחי עד שאני צורח מכאב.
כל כך פחדתי
לחשוב עלייך
להזכר
להרגיש את הפצע נפתח ואותי נופל.
כל כך פחדתי
אני כבר לא מפחד
אני כבר לא מרגיש.


לשכוח


אני חייב לשכוח
הכל.
אסור לשכוח לשכוח.
מוכרח לזכור.


לשכוח אותך,
את המקום, את הריח, הטעם, המראה.
את נקודת החן
את התלתל
את הצחוק המשוגע.


הצחוק המשוגע
שחודר לי לחדרי הלב
ומהדהד בין הקירות בגלים של אהבה.
אני חייב לשכוח את זה.


אלוהים,
תן לי את הכוח,
לצבוע את הקירות בלבן.
שהכל יהיה ריק ושקט מהדהד.
תן לי למחוק את הצבעים שהיו חיי.
שלא יהיה כלום.
העיקר שלא יהיה עצוב. העיקר לשכוח.


שלוש


תורה
אשה מדבק.
מדבק כאישה פתיינית
אך טהורה
אישה שמעניקה עונג בלתי נדלה.
שבת
מדבקת גם היא
מזמינה
ממכרת
כגחלים הלוחשות
המחיות את הבית מאז ומעולם.
אלוהים
להבה חמקמקה
בלתי נתנת להשגה
אך אתה יודע היטב שאין חמה ממנה.
אלוהים
תן לי את הכח
להתפתות,
להדבק,
להתמכר
בלב שלם
לעד.


שבת


שבת
הלוואי והייתי נולד אלייך
לתוכך.
מקודש לקודש.
בנתיים
אני מסתפק בלהוולד ממך
החוצה.
מקודש לחול.
שבת
תבטיחי לשמור עליי תמיד
גם אם לא אשמור עלייך.


בגדים מלבישים את מה שנועדו להסתיר.
לוחות נועדו להנתץ ועמודים נועדו להתמוטט.
גלים להתנפץ ולבבות להשבר.
עד שלא יגיעו ליעדם ימתחו כחבל דק ששואף להתפקע.
וגם אני מתוח כחבל דק.
למה נועדתי אני?


המוות מבקר אותי לעתים
אבל לא משחרר לרגע
אני חולם בהקיץ והנה אתה מגיע.
בצורות משונות של זוועות
אתה פוקד בנאמנות
מזכיר לי תמיד
שכל שניה אפשר למות.
בכביש ברחוב ובבית
אפשר ליפול, להחנק, להחתך, ומה לא
חבל שאני לא שוכח




אני עולה לירושלים
משתרך על כביש אחד
כשכל מכונות החפירה ישנות
כשהזהב והנחושת כבר מתמזגים לשחור.
עיר הזהב מחכה לי בחושך
מנצנצת ברוך, מבטיחה לי קור ורוח וקרבת ה',
אבל יותר מכך מחכה לי אהובתי יחידתי.
בין אם באוטו ברוממה
או בחלון הפונה לרחוב
היא מחכה לי.
היא ממתינה.


אני רוצה להתקרב לעצמי
לשורשיי האמת שלי
אמת שיקבעו בשבילי.
אבל ההתקרבות כרוכה בקרב
קרב עקוב מדם
שבו אני מפסיד
שוב, ושוב, ושוב
ומתרחק.
ההקרבה בהתקרבות בלתי נתפסת
כאילו העולם צועק "תתרחק"
ואני לא מבין למה בעצם
כי הנפש צועקת "תתקרב".
הקרבה הנחשקת מפציעה לרגע מבין ענני תוכחה, כמזכירה את טעם גן עדן, ממלאת באושר, ונופלת בקרב.






יש בי שקרים ואמיתות
האחזויות ונפילות
חוסר וודאות.
סלע בים,
אור וחושך,
אור מסנוור ומלטף.
מה יהיה?


חושך.
וכשהצלילים מגיעים לאוזניי
אני מרחף, קצת.
אני מאבד את עצמי.
נדמה שהמוזיקה מחייה אותי,
התופים מפעימים בי חיים בפעימות קצובות,
הגיטרה מרטיטה את ליבי,
הבס מעמיק והכינור מלטף.
היא נותנת משמעות ונחמה,
וכל מה שאני צריך בעצם זה נחמה.
אקורד סיום, דמעה זולגת,
השיר חושף את שורש הרגש ומעסה,
אבל כשהוא נגמר הכל חוזר.




רעיון נובט ממעמקיי מחשבותיי
חייב לכתוב, לעבד אותו, שמא אאבד אותו.
נאחז בו כאילו היה חוט השערה האחרונה,
חייב לשמור אותו קרוב שלא יברח,
כי הוא אני ואני הוא.
שמץ של אור אמיתי בים של חושך.


אני נואש למילה טובה
אמיתית וכנה
אמיתית כך שאורה יאיר וימסך את הכל, יסנוור.
שאורה כנה כך שינחם ויחמם ללא ספק.
מילה טובה שאני יודע את כוונתה הכנה.
כל כך הרבה מילים יפות ומלטפות מגיעות לאוזניי
אבל אינן חודרות כי הן ריקות.
כולם מחמיאים ומרעיפים, אך אני יודע, שהם משקרים לעצמם.
ואני רק מבקש אמת.


שתי התשובות נכונות
ואני קרוע
מה יותר?
הסלע על גבי גדל ומתעצם
ככל שההבנה מתחזקת
שהכל נכון ואין תשובה.
מחפש אמת וככל שזה נמשך אני מגלה את השקר.




תלטפי אותי בעדינות
תזכירי לי כל פעם מחדש שלא אשכח.
מרחוק, אני חושב עלייך.
מתקשר וסופר צלצולים.
מחכה אלייך וסופר רגעים.
כשהשיחה מתנתקת פתאום אני לבד.
אני רוצה אותך קטנה בכיס ולוחשת לי באוזן מילים יפות.
אך כשאת ישנה פתאום אני שוב לבד.
מזל שהזכרת לי שלא אשכח.


עולה לבמה
אני בשתי הפינות
הקרב מתחיל
ושוב אני נלחם.
יצר הרע ביציע, בהמוניו, משתולל משמחה בבהמיות גסה.
חייב להצליח בכל מחיר
אבל לא אדע כשאנצח.
הקרב ממשיך בכל מקרה.
אני עייף.
מחזיק בשיניים לא ליפול,
עוד אגרוף אחד אחרון מעצמי
נוקאאוט
והשיניים שנשארו להאחז בהן מתפזרות לכל עבר.
אני נופל
וקם.
הקרב מתחיל שוב.


הכי מפחיד זה לשקר לעצמך ולא לדעת.
תלוש ממציאות
מרחף באוויר
שוקע במערבולת
או צף?
למעלה כלמטה
צפון כדרום
או צפון כצפון?
אין לדעת.
תשקר לעצמך שאתה לא משקר.
זה בטוח יעזור. אולי. בטוח שאולי.
הלוואי והייתי דובר אמת.


אני שוכב על משטח האבן
השמש אופפת אותי בחום
מים זורמים מסביבי


אני נבלע לאט פנימה
ההר פוער את פיו לכבודי
לאט האבן הקרה עוטפת ומשתקת
אך מנחמת שזה


אני מתלבט
ומתחבט
איני יודע.
שוקע בסימני שאלה
ברחמים עצמיים ובחוסר וודאות.
כל רצוני הוא לדעת,
משהו.
לחוות הארה גדולה ומוחלטת ללא עוררין שלא משאירה לי ברירה אלא לדעת. לא חשוב לאיזה צד. רק לדעת אמת.
קץ לספקות שאוכלות מבפנים.
אין שכל אין דאגות.


תני לי יד ומקום
נלך יחדיו לחוף מבטחים.
והיא לא מוכנה, היא בורחת.
ואני כלוא בין שני עמודים,
שני העמודים שהבית נכון עליהם.
בית העמלק אך עדיין הוא ביתי.
קרוב לקצה,
קרוע,
העמודים מתרחקים לאט
אם לא אפעל אקרע לגזרים.
תני לי יד, תצילי אותי,
היא בורחת.
מרגיש את הצוק מתפורר תחת רגליי
אני נופל
דוחף את העמודים שיפלו ויהרסו הכל.


מגרד לי
ואני מגרד
לא יכול להפסיק.
אני חייב לתלוש את הפלסטר
שסביבו סומק לא בריא וגירויים
חייב לתלוש
בכוח, באלימות, בכאב.
ואז מה?
נלחם בעצמי.
הפרעה כפייתית מתפשטת
נלחם
מגנט מושך ואני לא מוותר
יצר הרע התחפש ואני כבר לא יודע.
לא יכול לחשוב על דבר אחר
ונכנע.


ציפורים


ציפורים עפות
כרצונן.
עפות איפה שאי אפשר
כמתגרות בנו.
בין הרים וואדיות
לענפים הכי קטנים
שבכל זאת לא נשברים
כאומרות לנו
וצוחקות לנו.


שטחי ענק ומרחב.
שטחים יפייפיים, מפתים, קוראים לך בלחש "בוא".
שקט, רק הרוח מנשבת ושקט שנובע מבפנים, אבל השתיקה רועמת וצורחת "בוגד". אך עדיין, מזמינה, מלטפת.
גבעות מדבריות, אגדיות, עתיקות, מהבקעה והים אל הרכס, קוראות לך להתיישב ולהמשיך ולקיים. אבל תמיד תהיה בוגד.
צריך מצפן כדי להתמצא.


שקרן


אני לא מאמין לעצמי יותר.
כאילו משהו התקלקל
כשאני משקר
אני יודע
כשאני אומר את האמת
מחפש סדקים ושקרים וריחות מרמזים.
שקרן.
ואומר
"אבל זו אמת"
ועדיין מריח שקר.
לעצמי או לכולם?
כאילו משהו התקלקל.
מעקם את האף בגועל.
שקרן מסריח.
לא נעים לי. ולא יודע
אם אמת או שקר ולמי להאמין.
שישרף העולם. העיקר שאני בסדר.
במה להאחז?
שאלוהים יעזור.
שקרן.


מועקה


מועקה
כמרכז כובד
כמשקולת
במרכז ליבי
מעוותת את המרכז והזמן
ומושכת אליה ללא רחמים כל קרן אור.
כל מחשבה, הרגשה והוויה נתונה למרותה.
כנועה, משותקת, מצייתת.
לא משחררת
עד שאני משחרר אותה


שאלות


הרבה זמן בלעדייך
עברתי אותך
אני ואת כבר במקום אחר
ופה ושם את עדיין צצה


ים מפריד בינינו
מה לי ולך
ובפנים יש לי משאלה
שתשלחי הודעה


איפה את
ועד מתי את תשארי
מה את חושבת ולמה
את עדיין אצלי
אני לא יודע




אנשים


אנשים יושבים מול טלוויזיה
צועקים יאללה לכי
אנשים שליבם ריק
והם ממררים בבכי


אנשים אלימים כוחניים
מורידים אותי למטה ונהנים
אני מסביר שאחרת
ואנשים לא מבינים


תמונות בצבע גוף מהבהות ממסכים
צחוק מלא בלעג ממלא את האוויר
לב רווי שנאה מפעים בגוף דם מלוכלך
אנשים קטנים שעושים מה שרוצים


מילים קטנות עם שנאה נזרקות לאוויר
פוגעות בלב מחוררות
אנשים קטנים שנשארו עוד ילדים
הם לא מבינים מה הם עושים


ריקנות יכולה למלא חיים שלמים
בלי לדעת אחרת


מנגינה


אינספור אצבעות ארוכות משתרכות
ארוכות וגרומות
מהרים וגבעות
ופסגות לבקעות
ולעמקים, ואדיות ונחלים
כאצבעותיו של פסנתרן
המנגן על המדבר.
המנגינה נצחית, וגליה העדינים מתפשטים לאט ומגיעים לכל סלע וגב.
היא רועמת בשתיקה אצילית
שכולה כניעה למלחינה.


כסף קטן/ Change


להבה קטנה בוערת בי ומאירה באור מבויש
השינוי מעקצץ בקצות האצבעות
ברגליים שעדיין במצב שבין מציאות לחלום
שמש נעימה מחממת וקרקע חומה ולחה עוטפת את כפות רגליי היחפות,
כאומרת "לך לך" אך מסויגת
השינוי מפעפע בקצות האצבעות מעלה מעלה
מעלה תחושה של חמימות וביטחון שמתפשטת, לאט.
השינוי זורם בדמי, נכנס לתאיי, משנה את עורי ואורי.
ברגישות ונחישות, לאט, אני משתנה למשהו אחר- ופתאום, בידיעה ובהפתעה, אני לא אני. הילה גדולה מאירה אור גדול שמאיר את נבכי ליבי.


שמש גדולה
רוח נעימה
ירוק, חום וכחול שעוטף
ואני לא לבד


אני רוצה להתמזג עם הטבע
להיות איתו אחד
בצד רכבת סואנת
אבל אצלי בלב שקט


שביל עפר עד האופק
רווי דרדרים ואבנים קטנות
שדוקרים לי את כפות הרגליים
אבל זה לא נורא, אני לא לבד


והאש דלקה בלפיד
איתנה ובטוחה בעצמה
כילתה כל מי שיבוא בדרכה
בעדינות אך נחישות מוססה את נימוקיו ומיזגה אותו אליה


ביום בהיר, ביום אפל, תמשיך האש לבעור
ויודעת שתכבה, שתעלם, אבל זה לא חשוב


על אדמה רטובה או יבשה
ימשיך הלפיד לעמוד גאה
ולהכיל בתוכו אש תמיד
אש של אור ושל חום ואהבה


ביום שמשי האש דלקה
כהרגלה אוויר נשמה
ובפתאומיות הגיעה הרוח וצעקה ללפיד
"לא עוד"


והאש כבתה
וחושך נפל
והאדמה קרה
והלפיד נרטב
ואין מנוס אך לרעוד ולגשש בחושך












אני מתפלל לבואו של ליצן
שיקפוץ מעוגה
ויבשר שזה סתם
זו בדיחה


שלולית


היית כמו טיפה של גשם
בשלולית המסכנה של חיי
מרווה את ייעודי
להתמלא
ויוצרת אדוות של אור אינסוף
שמתרחבות עד אין קץ


את כמו טיפה של מים
בשלולית של חיי
נוחתת בעדינות וענווה
אך בבטחון
ויוצרת גלים של אומללות
ושל לבד


לבד שמכה בך כמו גל הלם
ומשאיר אותך פעור פה ואידיוט ולבד
לבד שלא מרפה ולא משחרר
ותמיד נמצא, ותמיד יודע, ותמיד לוחש, במן עונג עם חצי חיוך- "אתה לבד"


התקרה בחדר שלי ואני חברים


התקרה בחדר שלי ואני חברים
היא יודעת את כל סודותיי הכמוסים
ואני את שלה.
מכיר בעל פה את כל הסדקים


התקרה בחדר שלי שואלת לשלומי
וגם אם ארצה לא אוכל לשתוק
וכמו סכר מתפרץ מחשבותיי מתגשמות לתוכה
והיא משיבה


אני שוכב על המיטה, מנסה להסתתר מתחת לשמיכה
אך התקרה קורצת ולוחשת
לא יכול להמנע


התקרה היא חברה טובה נאמנה,
כי למרות שהיא תקרה היא מונעת ממני מליפול
כי היא נחמדה ומשיבה ומעמידה פנים
ולא מספרת לי
שאני לבד.


בור


חיי הם בור עמוק
ריק ואפל.
מימדיו אינם נודעים, ולא נתיביו וגומחותיו.
וכסערה את מגיעה, וממלאה אותו אור ומים. ונתיביו מוארים וידועים, רוגע ושלווה נוסכים בו. אדוות עדינות מרחפות על פני המים ואור חודר ונשבר ומשחק על דפנותיי.
וכהרף עין תחתית הבור צונחת לתהום אינסוף, ואיתו המים והאור,
ושוב חושך וחוסר ידיעה.
כל שנותר הוא זיכרון.


נגמר


זה נגמר
ואתה שואל את עצמך
איך עץ שטרם נבט כבר
נובל, כמל ומת.
ואיך שביל שרק התפצל כבר
מגיע לתהום.
ואתה שואל את עצמך
ואת כולם.
ואין עונה, מאף אחד,
ואין תשובה מעצמך ומכולם.
זו בדיחה?
והעץ עודנו כמל, והשביל יורד לתהום.


והקהל פועם כלב אחד
ואני בתוכו
מרגיש את הקצב נובע מתוכי
כמעין המתגבר.
אך אני לבד,
בין זוגות אוהבים, שלישיות חברים,
וחבורות צעירים,
מנותק תלוש וחלוש.
רוכב על גל לא צפוי כרטט מיתר בין תהום לצמרת,
אביר ללא ידיעה או קצה חוט מתי אצנח או אנסוק.
ואני פועם בתוכו, נוטה בין טירוף ושעמום- לא אמחא כף, לא אקפוץ לא אשיר- אני לבד.